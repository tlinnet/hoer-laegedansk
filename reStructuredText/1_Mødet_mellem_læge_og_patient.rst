1 Mødet mellem læge og patient
******************************

:date: 2018-05-01 12:58
:category: Kapitler

**Oplæsning for hele kapitlet:** <html5media>File:HELE1.mp3</html5media>

<html5media>File:KAP1_15.mp3</html5media>

Som den læge, der optager journal, er du ofte den første læge, patienten
møder på sygehuset. Uanset om indlæggelsen er akut eller kulminationen
af et længere sygdomsforløb, har patienten gjort sig sine tanker og
har nogle forventninger til sygehusopholdet. En af dine vigtigste opgaver
er at få patienten til at fortælle om sine oplevelser, tanker og forventninger
vedrørende sin tilstand og sit livsforløb. Denne fortælling kalder vi
også sygehistorien eller anamnesen.

Anamnesens funktion
===================

<html5media>File:KAP1_15_2.mp3</html5media>

Anamnesen er patientens formulering af det problem, der bringer ham/
hende til læge. Anamnesen hjælper lægen til en tentativ (foreløbig) diagnose,
som man derefter søger at be- eller afkræfte ved objektive og parakliniske
undersøgelser. Anamnesen fortæller os altså, hvad vi skal lede
efter og hvor. Anamneseoptagelsen er samtidig den første kontakt
mellem patient og læge i en måske længerevarende indlæggelse. Hvis du
giver patienten tid og plads til at fortælle sin sygehistorie, kan du forvente
større patienttilfredshed og bedre komplians (at patienten følger den
anviste behandling).

**Patienttilfredshed**

<html5media>File:BOKS15.mp3</html5media>

*En stor amerikansk undersøgelse af videooptagede konsultationer viste, at læger, der aldrig havde haft klagesager, adskilte sig signifikant fra læger med klagesager ved at:*

* de oftere brugte humor og latter,
* de brugte ca. 20% længere tid til deres konsultationer,
* de oftere kom med udsagn, der orienterede patienterne om
  forløbet af konsultationen (f.eks.: »Først skal jeg undersøge
  dig, derefter skal du have taget blodprøver«),
* de oftere kom med udsagn, der lettede patientens fortælling
  af sygehistorien (f.eks.: »Ja ...«, »Fortæl mig om ...«, »Hvad
  tror du, det er?».

*(JAMA 1997; 277 : 553-559)*

Rammerne for mødet med patienten
================================

<html5media>File:KAP1_16.mp3</html5media>

Vær altid forberedt før mødet med patienten. Som minimum skal du
kende patientens navn og vide, hvorfor patientens skal ses af en læge.
Men ofte kan man lette sit eget og patientens arbejde ved at forberede
sig lidt grundigere.

Indhent oplysninger
-------------------

<html5media>File:KAP1_16_2.mp3</html5media>

Før du går ind til patienten, skal du starte med at *læse henvisningen*
(indlæggelsessedlen) fra den indlæggende læge grundigt. Indlæggelsessedlen
kan give dig vigtige oplysninger, som det ellers kan være svært at
nå frem til selv, f.eks. om tidligere indlæggelser eller resultater af egen
læges undersøgelser. Hvis du taler med den indlæggende læge, bed da
altid om en udførlig indlæggelsesseddel inklusive patientens aktuelle
medicinstatus (type, styrke og mængde). Mange patienter husker kun, at
de får to blå piller til hjertet og én hvid til maven.
Hvis patienten tidligere har været indlagt, skal du altid sætte dig ind i
*den gamle journal*. Har patienten været indlagt og behandlet under et
lignende billede tidligere? Er patienten tidligere opereret i området?
Hvad er der af konkurrerende lidelser osv. Desuden øger det trygheden
hos patienterne, når de fornemmer at man »kender« deres sygehistorie.
Patienten kan medbringe en *mappe fra hjemmepleje eller plejehjem*,
som kan give nogle oplysninger om patientens helbred og funktionsniveau.
Den indeholder endvidere altid status over den aktuelle medicin.
Når patienten er ankommet, få da en *foreløbig melding* fra sygeplejersken,
der har modtaget patienten, evt. også fra ambulancefolkene.
Hvordan er patientens almentilstand?
Endelig kan det være en god idé lige at kaste et *hurtigt blik i en lærebog*,
inden du træder ind ad døren, hvis der er noget vedrørende indlæggelsesdiagnosen,
du er usikker på.

**Forbered dig til mødet med patienten**

<html5media>File:BOKS17.mp3</html5media>

* Læs henvisningen fra den indlæggende læge. 
  Stil supplerende spørgsmål, hvis patienten indlægges pr. telefon.
* Sæt dig ind i den gamle journal.
* Hjemmeplejerapport, ambulancejournal, melding fra 
  modtagende sygeplejerske m.v. kan ofte give gode informationer
  om patientens almentilstand og generelle funktionsniveau. 
* Kast evt. et hastigt blik i en lærebog, så du husker at stille de 
  relevante spørgsmål og foretage relevante undersøgelser.

Omgivelser og remedier
----------------------

<html5media>File:KAP1_17.mp3</html5media>

Der skal være ro, tid og plads til at optage journal. Desværre er forholdene
mange steder langt fra optimale, men der skal mindst være: en dør,
der kan lukkes; et undersøgelsesleje; de nødvendige undersøgelsesremedier
til objektiv undersøgelse samt adgang til håndvask med sæbe og
håndklæde.

**Undersøgelsesremedier**

<html5media>File:BOKS17B.mp3</html5media>

*Brugen af undersøgelsesremedier kan variere fra speciale til speciale, men til en god rutineundersøgelse skal man som minimum bruge:*

* Lommelygte
* Stetoskop
* Blodtryksapparat
* Reflekshammer
* Handsker og eksplorationscreme
* Tungespatel.

Ved visse undersøgelser er det nødvendigt med en assistent. Dette kan
være som en »ekstra hånd« (f.eks. ved immobile patienter, der skal lungestetoskoperes)
eller til at »holde hånd« hos en ængstelig patient. Under
alle omstændigheder skal du hente hjælp, hvis du ikke kan klare situationen
alene.

Selve mødet
-----------

<html5media>File:KAP1_18.mp3</html5media>

Start med at præsentere dig, giv hånd. Fortæl, at du er læge/lægestuderende
og forklar derefter, hvad det er, der skal ske. Sig f.eks.: *»Goddag, jeg
hedder Iben Jensen, og jeg er lægestuderende. Først skal jeg høre, hvorfor du
er blevet indlagt, og om du tidligere har fejlet noget. Derefter skal jeg
undersøge dig, men det forklarer jeg nærmere om, når vi når dertil«.*

Sæt dig bekvemt over for patienten uden for lang afstand imellem jer.
Undgå at sidde bag et bord eller stå bag ved sengegærdet. Hvis patienten
er sengeliggende, spørg da eventuelt, om du må sidde på sengekanten.
Hav øjenkontakt med patienten, når I taler sammen. Hvis du må flytte
dit blik til journalen, mens du taler med patienten, så sig f.eks.: *»Jeg må
lige se i journalen«*, så patienten ikke opfatter dit flakkende blik som
manglende interesse. Er der dele af sygehistorien, du ikke umiddelbart
forstår, eller er det svært at overskue kronologien, så hav et stykke papir,
hvor du skriver stikord ned.

Kan patienten tale for sig selv, skal du koncentrere dig fuldstændigt
om patientens egen forklaring. Udlægninger fra ægtefælle, sygeplejersker
eller andre kan du altid få bagefter. Ofte er det en fordel at bede ledsagere
om at vente udenfor, til du har talt med og undersøgt patienten.

**Mødet med patienten**

<html5media>File:BOKS18.mp3</html5media>

* Sørg for rolige omgivelser, lukket dør, ingen uvedkommende
  personer.
* Præsenter dig selv med navn og stilling og skitser forløbet af
  jeres møde (»Først skal jeg stille nogle spørgsmål, derefter
  undersøge dig ...«).
* Placer dig i niveau med patienten, f.eks. på sengekanten.
  »Gem« dig ikke bag sengehest eller bord.
* Hold hele tiden øjenkontakt med patienten, snak ikke ned i
  journalen.
* Hent assistance, når du har brug for det (den immobile eller
  utrygge patient).
* Gå altid tilbage til patienten og stil det vigtige spørgsmål,
  du glemte.

Mange patienter spørger i løbet af deres sygehistorie, om de ikke kan
fejle dét og dét, og om man ikke kunne gøre det ene eller det andet ved
det. Vent med at diskutere diagnose og behandling til du har det fulde
overblik, dvs. *efter* anamneseoptagelse og objektiv undersøgelse. Når du
er helt færdig med anamnese og objektiv undersøgelse og du har forladt
patienten, kan det være, der er noget, du har glemt at spørge om eller at
undersøge. *Vær ikke bange for at gå tilbage til patienten for at komplettere
dine oplysninger.*

Samtaleteknik
=============

<html5media>File:KAP1_19.mp3</html5media>

Det er ikke ligegyldigt, hvordan man som læge får patienten til at fortælle
sin sygehistorie. Samtaleteknik læres bedst i praksis. I det følgende
giver vi nogle praktiske anvisninger, man kan støtte sig til.

At lytte
--------

<html5media>File:KAP1_19_2.mp3</html5media>

Ved indledningen af samtalen med en patient er det vigtigt at skabe
nogle trygge rammer, hvor patienten frit kan fortælle og føle, at netop
hans/hendes sygehistorie er den vigtigste nu. Brug almindeligt talesprog
og undgå lægelatin og lægeslang, også selvom patienten selv skulle være
ansat inden for sundhedsvæsenet.

Vær opmærksom på dit kropssprog. Vis at du lytter. Giv patienten tid
til at forklare. De færreste har en klar og fattet kronologisk ordnet sygehistorie
forberedt, men langt de fleste kan på få minutter fortælle om det
aktuelle problem. Giv patienten plads til tænkepauser, selvom de i
begyndelsen kan føles som pinefuld tavshed.

Ofte gør man den fejl, at man »presser« historien frem, fordi man har
en idé om, hvad der er problemet. Men du risikerer, at der går vigtige
elementer tabt, fordi det ikke er patientens egen fortælling, der kommer
frem. Mange mennesker vil gerne give lægen ret, så hvis du fra starten
tror, at diagnosen er blærebetændelse, kan du måske godt få patienten til
at levere de symptomer, der passer, selvom det problem, hun kom med,
var et andet!

Udvidende og afgrænsende gensvar
--------------------------------

<html5media>File:KAP1_19_3.mp3</html5media>

Når man skal have en patient til at fortælle sin sygehistorie, er der stor
forskel på, om man - som hos den akut dårlige patient - skal have nogle
konkrete oplysninger her og nu, eller om man har bedre tid til at få en
fyldestgørende sygehistorie. Patientens fortælling af sygehistorien former
sig dog altid som en dialog, hvor lægen indskyder spørgsmål, kommentarer,
udråb og lyde – såkaldte gensvar. Generelt kan man tale om, at der
findes en *udvidende* og en *afgrænsende* måde at give patienten dette gensvar.

Med det *udvidende* gensvar søger man at hjælpe patienten til at
beskrive sit problem eller sin situation således, at både du og han/hun
får et klarere og mere nuanceret billede af situationen. Man bruger her
åbne spørgsmål, der giver patienten mulighed for at beskrive situationen
på egne præmisser. Ved sit gensvar (det åbne spørgsmål) opfordrer man
patienten til at gå videre, uden at der bliver givet en retning for, hvad
han/hun skal fortsætte med. F.eks.:

Patienten:
  *Jeg har så ondt i maven ...*
Lægen:
  *Fortæl mig lidt mere om dine smerter ...*

Der kan nu være en række svarmuligheder, som patienten selv vælger
prioriteten af (f.eks.: *»Smerten sidder til højre; smerten er murrende; det
begyndte mandag, da jeg startede på mit ny arbejde«* osv.), hvilket fortæller
om, hvordan problemet opleves af patienten. Udvidende gensvar kan
også være noget så simpelt som et *»Ja ... ?«* eller et *»Mhmm ...«*.

I det afgrænsende gensvar (hvor man bruger lukkede og konkrete
spørgsmål) er det derimod lægen, der vælger, hvilke oplysninger der skal
frem. F.eks.:

Patienten:
  *Jeg har så ondt i maven ...*
Lægen:
  *Hvor i maven gør det ondt?*

Her ved lægen præcis, inden for hvilket område han/hun vil have information.
De lukkede spørgsmål er gode, hvor man skal have en hurtig
anamnese eller have afklaret nogle konkrete punkter i sygehistorien med.
Når man spørger konkret, får man konkrete svar. Man skal derfor være
opmærksom på, at der er en række informationer, der ikke kommer
frem, fordi der ikke spørges til dem.

Ofte vil man bruge en kombination af de udvidende (åbne) og
afgrænsende (lukkede) spørgsmål. Man starter med at spørge åbent for
så senere at stille mere konkrete spørgsmål, når man har fået en idé om,
hvad der er problemet.

**Åbne spørgsmål er generelle**

<html5media>File:BOKS21.mp3</html5media>

* Hvad bringer dig til læge i dag?
* Kan du fortælle lidt mere om det?
* Hvad er det største problem for dig?
* Hvad tror du selv, der er galt?
* Hvad vil du gerne have, at vi gør for dig?

**Lukkede spørgsmål er konkrete** 

<html5media>File:BOKS21B.mp3</html5media>

*f.eks. vedr. smerter:*

* Hvor gør det ondt? Udstråler smerten – og hvorhen til?
* Hvordan gør det ondt (knugende, brændende, murrende,
  borende, svigende, stikkende)?
* Hvornår gør det ondt – og hvor længe varer det? Hvornår 
  havde du sidst ondt?
* Hvad forværrer/lindrer smerten? Er smerterne blevet sværere
  eller lettere den sidste tid?
* Hvor lang tid har det stået på?
* Har du taget smertestillende medicin? Hvilken? Hjalp det?

Resumér og gentag
-----------------

<html5media>File:KAP1_21.mp3</html5media>

Går patienten i stå, kan du hjælpe patienten i gang igen ved at gentage
de sidste 4-5 ord i patientens udsagn eller andre centrale ord i den sidste
sætning. F.eks.:

Patienten:
  *Jeg ved ikke, hvad det er, der er galt; jeg har bare så ondt i benene ...*
Læge:
  *Ondt i benen...?*
Patienten:
  *Ja, det svier og gnaver ... især i skinnebenene ... det ligesom gnaver ...*
Læge:
  *I skinnebenene ... ?* osv.

Hvis samtalen kører af sporet, kan man samle tråden op eller vende tilbage
til et emne, man ønsker uddybet, ved at lave korte resuméer af patientens
fortælling, f.eks.: *»Du siger, at det, der generer dig mest, er, at du
får ondt i maven, når du spiser ... (kan du fortælle lidt mere om det?) ...«.*

Rund af
-------

<html5media>File:KAP1_22.mp3</html5media>

Slut anamneseoptagelsen af med at spørge, om der er noget, I mangler at
tale om. Det primære problem bliver måske udtrykt som smerter i storetåen,
men hen imod slutningen kommer den egentlige grund til henvendelsen,
ofte i en lidt henkastet bemærkning: *»For resten er jeg begyndt at
bløde lidt fra endetarmen …«* eller *»Tror du ikke, det ville være klogt at få
taget en hiv-test, hvis det svider, når man tisser?«.*

Til sidst resumerer du sygehistorien for patienten, så der er mulighed
for at korrigere, hvis du alligevel skulle have misforstået noget. Samtidig
får patienten et meget vigtigt signal om, at man har prøvet at forstå hans
problem.

Den talende og den tavse
------------------------

<html5media>File:KAP1_22_2.mp3</html5media>

Hos meget snakkende patienter, der besvarer alle spørgsmål med lange
overdetaljerede svar, og hvor det – især for den uøvede – kan være svært
at få et ord indført, må man ofte ty til at spørge direkte og konkret. Alle
svar skal følges af et nyt spørgsmål. Begynder patienten at gentage sig
selv, skal du ikke være bange for at afbryde. Brug f.eks. metoden med at
resumere og gentage (jf. ovenstående).

Er patienten meget tavs, kan det virke pinligt, og man kan blive usikker
på, om man bærer sig helt forkert ad med denne patient. Nogle patienter
er bare stille og/eller generte af natur. De er måske også bange for
at sige noget, »der er forkert«, hvorfor de vælger at være stille. Den bedste
måde at gå til disse patienter på er at lade stilheden råde. Lad dig ikke
knuge af tavsheden, men giv dig tid (selvom du har travlt) til at lytte.
Svaret skal nok komme.

Lægens reaktion på den indlagte
-------------------------------

<html5media>File:KAP1_22_3.mp3</html5media>

Som læge vil der altid være nogle patienter, man føler sig tiltrukket af, og
andre, man føler sig frastødt af. Det er uhyre vigtigt at optræde professionelt
og se igennem disse umiddelbare fremtrædelsesformer. Har man
selv lidt lampefeber eller er presset i tid, kan man let komme til at irriteres 
over patientens måde at udtrykke sig på eller hans/hendes fremtoning.
Omvendt skal man være klar over, at patienten *altid* er i en presset
situation ved indlæggelse på et sygehus.

Tit vil man opleve patienter, der umiddelbart virkede usympatiske
eller frastødende ved indlæggelsen, ændre sig fuldstændigt, efter at smerte
og angst er svundet. Omvendt vil nogle patienter være attraktive og
tiltrækkende, og ofte strø om sig med komplimenter til »den unge læge«.
Selvom du skulle føle dig smigret, er det vigtigt at gøre dig din rolle klar
og optræde professionelt. Man kan f.eks. sige: *»Tak for komplimentet, det
er meget venligt af dig. Men nu er det altså ikke mig, det handler om«.*

Specielle forhold
=================

<html5media>File:KAP1_23.mp3</html5media>

Ikke alle patienter er ens, og nogle kræver særlige hensyn:

**Patienter, der ikke taler dansk**

<html5media>File:BOKS23.mp3</html5media>

* Forstår din patient ikke dansk, er det vigtigt at forsøge at
  fremskaffe en professionel tolk, der er neutral i forhold til
  patienten (dvs. ikke bekendt eller familie).
* Er man tvunget til at bruge andre oversættere end autoriserede
  tolke, er det vigtigt at instruere dem jf. følgende
  principper:
* Sid over for patienten, hav øjenkontakt, og tal direkte til
  ham/hende. Lad, som om tolken »ikke eksisterer« og tal i
  korte afrundede sætninger.
* Kræv direkte, så ordret som mulig, oversættelse af tolken –
  ikke tolkens fortolkning af, hvad patienten mener.

**Døve og tunghøre** 

<html5media>File:BOKS24.mp3</html5media>

* Sørg for god øjenkontakt og godt lys, så patienten kan se dit
  ansigt.
* Tal tydeligt i roligt tempo.
* Kontroller, om høreapparatet er tændt. Alternativt kan bruges
  et stetoskop, hvor patienten får ørepropperne på og man taler
  ned i tragten. Papir og blyant kan bruges, men er meget tidskrævende.
* Mange døve vil have en tegnsprogstolk med. Se ovenfor vedr.
  brug af tolk.

**Blinde og svagtseende**

<html5media>File:BOKS24B.mp3</html5media>

* Tal, som du plejer. En hyppig fejl over for synshandicappede
  er at overartikulere ord, tale højere eller bruge simplere ord
  eller sætninger.
* Beskriv de omgivelser, I befinder jer i: rummets størrelse,
  placeringen af større møbler, døre osv.
* Lad de enkelte personer, der er til stede, f.eks. sygeplejersken,
  præsentere sig selv kort, således at patienten kan lære deres
  stemme og placering i rummet at kende.
* Beskriv løbende, hvad du foretager dig, og hvad der skal ske.
* Skal du føre patienten rundt, gå da forrest og lad patientens
  arm hvile på din. Fortæl om døre, og hvilken retning I skal i.