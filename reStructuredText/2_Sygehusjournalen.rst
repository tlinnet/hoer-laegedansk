2 Sygehusjournalen
******************

:date: 2018-05-01 12:57
:category: Kapitler

Formålet med patientjournalen
=============================

<html5media>File:KAP2_25.mp3</html5media>

Når man indlægges på et sygehus og bliver til patient, får man en *journal*
(af fransk: dagbog). Patientjournalen er et redskab for personalet i det
daglige arbejde. Den indeholder alle relevante informationer om patientens
undersøgelser og behandling, og den afspejler, hvad lægerne har
tænkt og sagt. Journalen følger patienten rundt i systemet: Den er med
ved de forskellige undersøgelser, patienten skal gennemgå, og den er med
ved stuegang.

Lægers journalføring er omtalt i lægeloven og et tilhørende cirkulære,
der siger, at man som læge har *pligt* til at føre journal, når man undersøger
og behandler en patient. Journalen skal være skrevet således, at lægen
– måske flere år senere – på baggrund af journalen kan redegøre for,
hvad der er foretaget, dvs. den skal indeholde: en beskrivelse af årsagen
til indlæggelsen, undersøgelsesresultater, lægens overvejelser angående
sygdommens art og en beskrivelse af den iværksatte behandling. Man
skal altid angive begrundelsen (indikationen) for at iværksætte undersøgelser
og behandlinger, særligt når det gælder f.eks. lægemiddelordinationer,
blodtransfusioner og operative indgreb. Og endelig skal man
anføre, hvilken information man har givet til patienten.

Sygehusjournalens indhold og opbygning
======================================

<html5media>File:KAP2_25_2.mp3</html5media>

Opbygningen af patientjournalen varierer fra sygehus til sygehus. Som
regel indeholder den en journalforside med oplysninger om patientens
navn og adresse, patientens praktiserende læge, de diagnoser, patienten
har fået, og de operative indgreb, der er fortaget under indlæggelsen. Der
oprettes en ny journalforside for hvert forløb (f.eks. indlæggelse eller
ambulant forløb). Journalens krop er som regel inddelt i afsnit ved hjælp
af faneblade og kunne f.eks. indeholde følgende afsnit:

**Sygehusjournalens opbygning**

<html5media>File:BOKS26.mp3</html5media>

Kontinuationerne:
  – de sider, der indeholder selve »dagbogen« med dag til dag-beskrivelserne
  af sygdomsforløbet.
Specialkontinuationer:
  – særlige sider med f.eks. notater om
  operationsbeskrivelser, socialrådgiversamtaler eller tandlægetilsyn.
Laboratorieark:
  – indeholder klinisk-kemiske analyse svar, ekg-strimler m.v.
Mikrobiologi:
  – indeholder svar på undersøgelser af podninger og andre mikrobiologiske prøver.
Billeddiagnostik:
  – indeholder beskrivelser af røntgenbilleder og andre billeddiagnostiske
  undersøgelser f.eks. CT eller ultralyd.
Patologi:
  – indeholder resultatet af undersøgelser af celle- og vævsprøver m.v.
Transfusionsskema:
  – indeholder svar på blodtypebestemmelser og registrering af blodtransfusioner.
Korrespondancer:
  – indeholder udskrivningsbreve (epikriser), henvisninger samt breve til og fra patienten m.v.

Endvidere kan journalen også indeholde *resuméark*, hvor man opremser
patientens tidligere indlæggelser, særlige *skemaer* over observerede værdier
som f.eks. blodtryk, puls og temperatur, oversigt over patientens
medicinstatus eller særlige *ordinationsark*, hvor bestilte undersøgelser og
iværksatte behandlinger er opført. De fleste sygehuse har indført fællesjournaler,
således at den samme journal følger patienten ved indlæggelse
på forskellige afdelinger.

Journaltekstens disposition
===========================

<html5media>File:KAP2_27.mp3</html5media>

Kernen i patientjournalen er de kronologiske beskrivelser af sygdomsforløbet,
der findes på *kontinuationerne* (af latin *continuatio* = fortsættelse).
På journalkontinuationerne skrives journalnotaterne i kronologisk rækkefølge:
Datoen angives altid; klokkeslettet hvor det er relevant, f.eks. ved
fødsler og hjertestop. Det første notat i et forløb vil typisk være *indlæggelsesjournalen*,
også kaldet *primærjournalen* `(se kapitel 3) <3_Indlæggelsesnotatet.rst#>`__. På de fleste
afdelinger vil der for akut indlagte patient ofte følge en *gennemgang*,
hvor en mere erfaren kollega resumerer sygehistorien, beskriver sin egen
undersøgelse af patienten og giver bud på diagnoser, udredningsprogram
og behandling. Efter indlæggelsesnotatet og evt. gennemgang følger
*forløbsnotaterne*, hvor man efter stuegang eller tilkald i vagten giver
sine vurderinger af patientens tilstand og angiver, hvilken behandling
patienten skal have.

Eventuelle operative indgreb beskrives udførligt i journalen i form af
*operationsbeskrivelser*. Hvis læger fra andre afdelinger tilser patienten,
skriver de i stamafdelingens journal under overskriften *tilsyn*. Referater
af *konferencebeslutninger* vedr. patienten eller af *samtaler* med patient og
pårørende opføres også i den kronologiske journaltekst. Traditionelt er
det kun læger, der skriver i patientjournalen, men visse steder har andre
faggrupper, f.eks. fysioterapeuter eller jordemødre, også adgang til at
skrive direkte i den kronologiske journal.

S·O·A·P-huskereglen
===================

<html5media>File:KAP2_27_2.mp3</html5media>

Journalteksten udgør en kronologisk beskrivelse af en enkelt patients
sygdomsforløb – set med lægeøjne! Kilderne til denne information kan
være mangeartede: udsagn fra patienten selv, lægens egne iagttagelser,
plejepersonalets observationer, resultatet af undersøgelser osv. Informationen
fra alle disse kilder skal afspejles så kort og præcist som muligt i
journalen – og gerne struktureret, så læseren kan se, hvad der er hvad.
Det er derfor en stor fordel, hvis man fra gang til gang anvender en standardmodel
for sine journalnotater. S·O·A·P er en huskeregel, hvor hvert
bogstav angiver informationskilder, der bør afspejles i ethvert journalnotat:

**S** for **subjektivt**, fordi man hér tager udgangspunkt i patientens egen
opfattelse af situationen. Her beskrives patientens *symptomer*, dvs. de
tegn på lidelse, som patienten selv er blevet opmærksom på. Hoste,
smerte og træthed er eksempler på meget almindelige symptomer. Desuden
vil man under subjektivt beskrive patientens *sygdomsopfattelse*, dvs.
patientens egen vurdering af situationen, og hvilken betydning patienten
tillægger sine symptomer, herunder også patientens egne forslag til diagnose.
Under subjektivt kan man anvende patientens egne ord, men det
er ikke hensigten at gengive ordrette referater af patientens udsagn –
tværtimod er kunsten at levere en *redigeret* version, der afspejler det
væsentligste i sygehistorien.

**O** for **objektivt**, fordi man hér beskriver resultaterne af de undersøgelser,
man har gjort patienten til genstand for. At informationen er objektiv,
betyder imidlertid ikke, at den er mere rigtig eller mindre vilkårlig
end patientens subjektive bidrag, tværtimod skal de to slags informationer
komplementere hinanden. Objektive fund skal skelnes fra subjektive
symptomer: Træthed er et symptom, patienten oplever – bleghed er
måske det fund, lægen gør hos samme patient.

**A** for **assessment**, fordi man hér giver sin *vurdering* af de subjektive og
objektive informationer.Man angiver her sit syn på patientens *status*,
dvs. nuværende tilstand, der f.eks. kan være »akut påvirket« eller »i
bedring«. Desuden kommer man med bud på *diagnoser* – hvad patienten
fejler – og *prognose* – udsigten til helbredelse, forbedring eller forværring.

**P** for **plan**, fordi man hér skitserer, hvad der skal ske med patienten. Det
kan være i form af et *udredningsprogram*, hvor man angiver, hvilke
undersøgelser patienten skal gennemgå og i hvilken rækkefølge. Her vil
man angive, hvordan og hvor ofte patienten skal *observeres* (f.eks. have
målt puls og blodtryk), og man vil nøje præcisere, hvilken *behandling*
patienten skal have, f.eks. hvilken medicin der skal gives, i hvilke doser
og hvor hyppigt. Lægens beslutninger vedr. undersøgelse og behandling
benævnes *ordinatione* og markeres i journalen ved forkortelsen rp. (for
det latinske *recipe* = tag!). En væsentlig del af behandlingen er at fortælle
patienten om sine overvejelser, og man beskriver derfor også på dette
sted, hvilken *patientinformation* der er givet.

SOAP-huskereglen kan anvendes på alt fra et flere sider langt primært
indlæggelsesnotat struktureret efter den traditionelle model `(se kapitel 3) <3_Indlæggelsesnotatet.rst#>`__ 
til et ultrakort journalnotat. Anvendelsen af SOAP-huskereglen kan
illustreres med flg. journalnotat på en patient, der netop har gennemgået
et mindre operativt indgreb:

::

  Velbefindende. Blødt abdomen. Ukompliceret postoperativt
  forløb. Udskrives.
  rp. ambulant kontrol om 2 uger.
  Frarådes at løfte noget tungt de næste 4 uger.

hvor velbefindende er den subjektive information baseret på patientens
udsagn om, at hun har det fint efter operationen, **blødt abdomen** er
lægens objektive kliniske fund efter at have trykket patienten på maven,
**ukompliceret*** ... er lægens vurdering, og **udskrives til** ... er den
videre plan for patienten.

SOAP-huskereglen sikrer, at man får alle relevante informationer
med hver gang, og for at hjælpe sig selv og læseren i den proces kan man
let »indbygge« SOAP i sine journalnotater som f.eks.:

::

  Subjektivt synes patienten, det går bedre og oplever
  færre afføringer. Han synes selv, at han drikker godt.
  Objektivt er han afebril med faldende infektionstal.
  Konklusion: gastroenterit i remission. Stiler mod udskrivelse
  i morgen.

Eller man kan åbent afsløre, at man anvender SOAP-huskereglen, ved at
strukturere sine journalnotater meget skematisk

::

  S: Voldsom tissetrang
  O: Bleg og klamtsvedende. Blæredæmpning til umbilicus.
  A: Postoperativ urinretention.
  P: Man anlægger urethalkateter
  med udtømmelse af 1.200ml klar urin.

Om journalsproget
=================

<html5media>File:KAP2_29.mp3</html5media>

Sygehusjournalen er – fordi den er et arbejdsredskab – fyldt med fagjargon.
I journalerne finder man mange ord med græsk-latinsk oprindelse,
og efterhånden også en del engelske ord og forkortelser (f.eks. IUD,
ERCP, PTCA, COLD osv.). En forudsætning for at andre kan forstå,
hvad man forsøger at udtrykke, er, at man selv behersker de ord og vendinger,
man bruger. Det går altid galt når man – i sin iver efter at skrive
journalnotater på »doktorlatin« – forsøger sig med fine begreber, man
ikke kender den præcise betydning af, eller vælger tillempede latinske
fraser, fordi man ikke kan huske de korrekte betegnelser.

Derfor: *Er du usikker, når du skal formulere dine journalnotater, så
brug almindelige danske ord!* F.eks. kan man sagtens skrive: »Der ses et
udslæt med mange småblærer og enkelte små knopper«, hvis man ikke
kan huske frasen »vesikulo-papuløst eksantem«.