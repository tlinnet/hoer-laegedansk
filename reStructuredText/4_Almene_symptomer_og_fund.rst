4 Almene symptomer og fund
**************************

:date: 2018-05-01 12:55
:category: Kapitler

**Nøglepunkter**

<html5media>File:KAP4_57.mp3</html5media>

* Ved akut indlagte patienter fokuserer man naturligt sin udspørgen
  og sin objektive undersøgelse på det problem, der er årsagen til, at
  patienten blev indlagt. Samtidig skal man altid foretage en vurdering
  af patientens almene helbredstilstand.
* Almene symptomer og fund er uspecifikke, dvs. de kan ikke umiddelbart
  henføres til et bestemt organsystem, men de giver ofte et
  fingerpeg om, hvor alvorlig patientens sygdom er.

Almene symptomer
================

**Almene symptomer**

<html5media>File:BOKS57.mp3</html5media>

* Feber
* Træthed
* Appetitløshed
* Vægttab
* Angst

Feber
-----

<html5media>File:KAP4_57_2.mp3</html5media>

Feber er både et subjektivt symptom og et objektivt fund og defineres
som en forhøjelse af legemstemperaturen (morgentemperatur > 37°C
rektalt, aftentemperatur > 37,5°C rektalt). Feber er således noget andet
end subjektiv varmefornemmelse (»hedeture«).

Feber er kardinalsymptomet ved infektionssygdomme, men kan også
ses ved kræftsygdomme (f.eks. *lymfom*), ved autoimmune sygdomme
(f.eks. *mb. Crohn*) og ved andre inflammationsprocesser (f.eks. *dyb venøs
tromboflebit, DVT*). Der skal ofte kun enkle spørgsmål og undersøgelsesmetoder
til at afsløre årsagen til patientens feber.

**Feber**

<html5media>File:BOKS58.mp3</html5media>

* Er den konstant, eller veksler det med perioder, hvor du
  ikke har feber?
* Snot, hoste eller vejrtrækningsbesvær?
* Ondt i hals eller ører?
* Svie og smerte ved vandladning?
* Underlivssmerter eller udflåd?
* Diaré, opkastning eller mavesmerter?
* Smertende eller hævede led?
* Nylige udenlandsrejser?
* Lignende tilfælde i omgangskredsen?

Den febrile patient kan godt virke afebril på undersøgelsestidspunktet.
Det skyldes ofte indtagelse af feberdæmpende medicin, f.eks. paracetamol,
NSAID eller steroider. Det kan også skyldes forkert temperaturmåling
(særligt øretermometre).

Træthed og svimmelhed
---------------------

<html5media>File:KAP4_58.mp3</html5media>

De fleste mennesker oplever træthed, hvis de har fået for lidt nattesøvn,
eller når vinteren har været mørk og lang. Ved anamneseoptagelsen skal
man forsøge at skelne den almindelige, fysiologiske træthed – der kan

**Årsager til patologisk træthed**

<html5media>File:BOKS58B.mp3</html5media>

* Anæmi
* Cancer
* Depression
* Svær infektion
* Stofskifteforstyrrelser (diabetes, myksødem)

overkommes, hvis man anstrenger sig – fra den patologiske, uoverkommelige
træthed.

»Svimmelhed« anvendes ofte af patienterne i mangel af bedre til at beskrive
uspecifikke symptomer:

| **»Svimmelhed«** 
| *– dækker måske over noget andet end vertigo:*

<html5media>File:BOKS59.mp3</html5media>

* Dårlig gangfunktion
* Træthed
* Nærbesvimelse
* Dårligt syn
* Kvalme
* Forpustethed
* Angst
* Døsighed (f.eks. af morfin og sovepiller)

Brug anamnesen til at afdække, om der er tale om ægte svimmelhed (bevægelseshallucination
= *vertigo*) (se kapitel 11). Stil åbne spørgsmål (se
kapitel 1) og undgå at lægge ord i munden på patienten; netop fordi fornemmelserne
kan være så svære at beskrive for patienten, vil han hurtigt
gribe efter dine forslag til beskrivende termer. Ved *anæmi* (blodmangel)
og *ortostatisk hypotension* (blodtryksfald, når man rejser sig) kan patienten
have en subjektiv fornemmelse, der beskrives som »svimmelhed«,
men som mere korrekt må betegnes nærbesvimelse.Mange ældre mennesker
lider af svimmelhed og faldtendens, og årsagen er ofte multifaktoriel:
dårligt syn, ældet balanceorgan, dehydrering, anæmi, slidgigt
*(artrose)* og muskelsvaghed. Fokuser anamneseoptagelsen hos den ældre
på faktorer, der kan gribes ind over for (appetit? væskeindtagelse? grå
stær? bruger stok?).

Appetitløshed
-------------

<html5media>File:KAP4_59.mp3</html5media>

Appetitløshed er manglende lyst til mad (madlede) og derfor ikke det
samme som kvalme (se kapitel 7), hvor patienten måske nok er sulten og
har lyst til mad, men undlader fødeindtagelse fordi det giver ubehag.
Nedsat appetit ses ved mange forskellige akutte sygdomme (f.eks. *influenza*)
og kroniske sygdomme (f.eks. kræft). Langvarig appetitløshed ledsaget
af et uønsket vægttab er et alvorligt symptom, der ses ved f.eks.
kræft, leversygdom, nyresvigt, aids og depression.

Vægttab
-------

<html5media>File:KAP4_60.mp3</html5media>

Et uønsket vægttab er tegn på alvorlig sygdom. Med sine uddybende
spørgsmål forsøger man at kvantificere vægttabet og identificere årsagen.

**Vægttab**

<html5media>File:BOKS60.mp3</html5media>

* Hvad plejer du at veje?
* Er tøjet »blevet for stort«?
* Har du gjort noget for at tabe dig?

Et uønsket vægttab kan f.eks. skyldes kræft, svær infektion, øget stofskifte
*(tyreotoksikose)* eller svær kronisk lidelse som f.eks. ledegigt (*reumatoid
artrit*) eller rygerlunger (*KOL*). Hyppigt henvender patienten sig
med et formodet vægttab, som imidlertid ikke kan bekræftes ud fra
f.eks. gamle journaloplysninger om vægt. Andre gange har patienten haft
et betydeligt vægttab, men fornægter dette – tænk på *anorexia nervosa*
(nervøs spisevægring). De fleste mennesker kender deres »normalvægt«
– spørg om den, og anfør den i journalen.

Angst
-----

<html5media>File:KAP4_60_2.mp3</html5media>

De fleste mennesker, der bliver indlagt akut på et sygehus, er bange for,
at der er noget alvorligt galt, og de er usikre på, hvad der skal ske på
sygehuset. Angsten kan blokere for, at patienten får meddelt vigtige
symptomer, men blot det, at angsten bliver berørt i samtalen, kan tage
livet af angsten. Angsten for kræften (*kankrofobi*) er utroligt udbredt i
vores samfund hos patienter i alle aldre. Selv de mest banale ting kan udløse
en betydelig angst hos mennesker, der ellers er psykisk ligevægtige.

Hvis patientens angst berøres i indlæggelsessamtalen – og beskrives i
journalen – vil det også gøre det lettere for både patient og læge, hvis
man senere skal fortælle en dårlig diagnose. Du skal ikke være bange for
at spørge til følelseslivet hos en åbenlyst ængstelig patient – de fleste opfatter
det som legitimt at snakke med lægen om. Brug den åbne og lyttende
spørgeteknik, der er beskrevet i kapitel 1.

**Angst**

<html5media>File:BOKS61.mp3</html5media>

* Er du bange?
* ➝ Hvad er du bange for?
* ➝ Er du bange for, det er noget alvorligt?
* ➝ Er du bange for, det er kræft?
* ➝ Er der en bestemt grund til, at du er bange for, at det er ...?

Objektiv undersøgelse	
=====================

<html5media>File:KAP4_61.mp3</html5media>

Den objektive undersøgelse indledes i samme øjeblik, du eller patienten
træder ind i lokalet: *Hvordan går patienten? Hvordan trækker han vejret?
Hvilken farve har han?* Men den detaljerede objektive undersøgelse gemmes
som regel, til man har optaget anamnesen.Man kan med fordel
prioritere eller planlægge sin objektive undersøgelse efter de pejlemærker,
man har fået i anamnesen, så man fokuserer på hovedproblemet
uden at glemme de øvrige dele af den grundige objektive undersøgelse.
En »fra top til tå«-gennemgang (start med øjnene, slut med plantarrefleksen)
kan hjælpe til at huske det hele.

I nogle situationer bør man straks koncentrere sig om hovedproblemet:
Hos en patient med betydeligt vejrtrækningbesvær skal man ikke
gemme lungestetoskopien til sidst. I andre situationer (f.eks. patienten
med kroniske mavesmerter) kan man med fordel gemme undersøgelsen
af »det syge« til sidst.

Med til den objektive undersøgelse af almentilstanden hører en
måling af patientens blodtryk, puls og temperatur. På vide indikationer
vil man supplere med en pulsoksimetri (saturationsmåling). Hurtige
laboratorieprøver som f.eks. arteriepunktur eller urinstix kan give værdifuld
information hos en akut syg patient.

Almentilstand
-------------

<html5media>File:KAP4_62.mp3</html5media>

Ved mødet med patienten vil man straks lave et hurtigt skøn over patientens
almene helbredstilstand: *Ser patienten overhovedet syg ud?* Vær
meget opmærksom på, hvad der er sket, *før* du ser patienten: En relativt
rask patient kan hurtigt – og i den bedste mening – være blevet »sygeliggjort
« ved at få sygehustøj på, blive lagt i en sygehusseng og få drop og
saturationsmåler påsat.

**Almentilstand**

<html5media>File:BOKS62.mp3</html5media>

* Er pt. vågen? *Eller kan han vækkes?*
* Er han klar? *Eller er hans sensorium sløret?*
* Er han orienteret i tid, sted og egne data?
* Er han påvirket af sygdom? *Akut eller kronisk? Hvilke tegn (smerte, kakektisk etc.)?*
* Er han oppegående? *Eller immobil?*
* Er han smerteforpint?
* Ligger han roligt i sengen? *Eller sammenkrympet, rodende etc.*

Det er vigtigt at skelne mellem *akut påvirkning,* dvs. nyopståede fænomener
(f.eks. forceret vejrtrækning eller smerteforpinthed) og *kronisk
medtagelse*, som er objektive forandringer opstået over længere tid (f.eks.
atrofisk muskulatur). *Kaketisk* anvendes som betegnelse for den radmagre,
nærmest afpillede og gennemsigtige patient. *Miseries-præget* betyder
præget af usle sociale forhold med dårlig hygiejne, fejlernæring osv.

Ernæringstilstand
-----------------

<html5media>File:KAP4_62_2.mp3</html5media>

Patientens ernæringstilstand er ikke blot et spørgsmål om, hvorvidt patienten
er for tyk eller for tynd. Ved en mere nuanceret vurdering kan
man danne sig et klinisk skøn over, om der er tale om fejlernæring med
fedt (fedme = *adipositas*), proteinmangel (muskelatrofi, ascites, ødemer)
eller vitaminmangel (glossit, stomatit).

**Ernæringstilstand**

<html5media>File:BOKS63A.mp3</html5media>

* Fedme (adipositas)?
* Muskelatrofi?
* Ascites og fodrygsødemer?
* Prominerende knogler?
* Slimhinder og mundomgivelser?

Den kliniske vurdering suppleres med en præcis angivelse af højde og
vægt i primær journalen.

**Body mass index (BMI)**

<html5media>File:BOKS63B.mp3</html5media>

Kender man patientens højde og vægt, kan man beregne, om han er normalvægtig:

:: 

  BMI Beregning

              vægt (kg)
  BMI = ————————————————————
        højde (m) * højde (m)

  Undervægt  Normalvægt     Overvægt     Fedme        Svær fedme
  BMI:       BMI:           BMI:         BMI:         BMI:
  < 18,5     18,5 til 24,9  25 til 29,9  30 til 39,9  > 40

Farve
-----

<html5media>File:KAP4_63.mp3</html5media>

Den universelle misfarvning, der udvikler sig gradvist, bemærkes ofte
ikke af patienten selv. Det er ikke ualmindeligt, at en patient med gulsot
(*icterus*) ikke selv har set, at hun er blevet citrongul! Spørg de pårørende,
hvad de har bemærket. De hyppigste universelle misfarvninger er de
hvide, blå, gule og røde.

Vær opmærksom på belysningskildens virkning – den patient, der i det
dunkle lys fra sengebordslampen virker ikterisk, kan vise sig at have
dansk normalfarve ved iagttagelse i dagslys. Ved undersøgelsen skal man
selvfølgelig tage hensyn til patientens »grundkulør«: En vissen solarieteint
skal ikke forveksles med den gustne hudkulør ved *uræmi* (nyresvigt).
Hos en patient med mørk hud ser man bedst icterus i sclerae,
anæmi i conjunctivae og cyanose på læber og håndflader.

**Universelle misfarvninger**

<html5media>File:BOKS64.mp3</html5media>

=============  =====   ===================   =====================
Betegnelse     Farve   Årsag                 Eksempel
=============  =====   ===================   =====================
*Pallor*       Bleg    Anæmi                 Blodtab, jernmangel
*Cyanose*      Blå     Nedsat iltmængde i    Hjerte- eller lunge-
                       blodet                sygdom
*Icterus*      Gul     Ophobning af galde-   Leversygdom,
                       farvestof i huden     galdevejsobstruktion,
                                             hæmolytisk anæmi
*Erytrodermi*  Rød     Udvidelse af hud-     Allergi, virus
                       kapillærer            infektioner, eksem
=============  =====   ===================   =====================

Perifer cirkulation
-------------------

<html5media>File:KAP4_64.mp3</html5media>

Den akut svært syge patient kan være *bleg og klamtsvedende* som udtryk
for perifer vasokonstriktion og øget svedsekretion pga. hyperaktivering
af *sympatikus.* Ved andre tilstande kan patienten være *rødblussende* som
udtryk for *vasodilatation*, f.eks. ved feber eller allergi. Ved normal perifer
cirkulation er patienten *varm og tør*. Den perifere cirkulation kan være
lokalt kompromitteret som ved arteriosklerose eller venøs insufficiens,
hvor man finder en pulsløs eller hævet fod (se kapitel 12).

Hydrering
---------

<html5media>File:KAP4_64_2.mp3</html5media>

Er patienten *dehydreret*, findes nedsat hudturgor (se Fig. 4.1), indfaldne
(*halonerede*) øjne og tørre slimhinder. Er patienten *overhydreret*, ses ødemer
og lungestase (se kapitel 5).

Respiration
-----------

<html5media>File:KAP4_64_3.mp3</html5media>

En vurdering af respirationen hører med til en vurdering af patientens
almene helbredstilstand. Er respirationen normal, anstrengt/besværet, er
patienten hyperventilerende? *Respirationsfrekvensen* kan tælles over et
minut (normal i hvile: 12-16 × min–1). Se i øvrigt kapitel 6.

<html5media>File:FIG4-1.mp3</html5media>

**Fig. 4.1** *Turgor er hudens normale, elastiske konsistens.
Man kniber i huden på håndryg, underarm eller thorax’
forflade. Ved normal turgor springer huden hurtigt tilbage
i facon, når man slipper; ved nedsat turgor nærmest
»smelter« huden langsomt tilbage i facon. Nedsat turgor ses
ved dehydrering, men er et usikkert tegn hos meget gamle
mennesker pga. en nedsat mængde elastisk bindevæv.*

Lymfeknuder
-----------

<html5media>File:KAP4_65.mp3</html5media>

Lymfeknuderne undersøges på vide indikationer, f.eks. ved mistanke om
kræftsygdom eller feber af ukendt årsag. Lymfeknuderne er kun tilgængelige
for palpation få steder på kroppen (se Fig. 4.2).Man palperer med
sine fingerspidser i regionerne; de normale lymfeknuder er ikke palpable.
Forstørrede lymfeknuder benævnes *adenit* eller *lymfadenopati.*

<html5media>File:FIG4-2.mp3</html5media>

**Fig. 4.2** *De overfladiske lymfeglandler er tilgængelige
for palpation på halsen (submandibulært,
occipitalt og vertikalt langs m. sternocleidomastoideus’
bageste kant), supraklavikulært (umiddelbart
lateralt for m. sternocleidomastoideus), i
aksillen og i lyskerne.*

**Lymfadenopati**

<html5media>File:BOKS66A.mp3</html5media>

* Størrelse?
* Antal?
* Konsistens? (blød, fast, hård)
* Mobilitet? (mobil/smuttende, fikseret, konglomerat)
* Ømhed?
* Regional eller universel (≥3 regioner)?

Ømme glandler er ofte et tegn på infektion, mens glandler ved lymfom
og karcinommetastaser som regel er uømme. Ved *metastaser* (spredning
af kræft) er konsistensen af lymfeknuderne ofte hård, mens knuderne
ved lymfom og infektion er bløde. Finder man forstørrede lymfeknuder,
undersøges drænageområdet for patologi (ved fund af ingvinalglandler
undersøges f.eks. genitalia, anus og underekstremiteter).Meget ofte
finder man i lysken enkelte små, smuttende og uømme lymfeknuder.
Som regel er dette fund uden patologisk betydning, men skal altid
beskrives i journalen.

**Årsager til universel lymfadenopati**

<html5media>File:BOKS66B.mp3</html5media>

* Leukæmi og lymfom
* HIV
* Mononukleose
* CMV
* TB
* Toksoplasmose
* Reumatoid arthritis
* mb. Boeck.

Asymmetrier og dysproportioner
------------------------------

<html5media>File:KAP4_67.mp3</html5media>

Menneskekroppen findes i et utal af variationer, men er i grove træk
symmetrisk med en proportionering af truncus, ekstremiteter og caput,
der ikke afviger væsentligt fra individ til individ. Afviger en patient fra
denne normalskabelon, kan det være væsentligt at bemærke i journalen.
Der kan f.eks. være tale om dværgvækst (*nanismus*) eller *akromegali*.
Patienten kan også frembyde væsentlige og let genkendelige *syndromer*,
dvs. komplekser af symptomer og fund, som karakteriserer en bestemt
sygdom, f.eks. *Downs syndrom* (mongolisme) eller *mb. Cushing*.