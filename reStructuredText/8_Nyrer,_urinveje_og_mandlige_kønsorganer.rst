8 Nyrer, urinveje og mandlige kønsorganer
*****************************************

:date: 2018-05-01 12:51
:category: Kapitler

**Nøglepunkter**

* De øvre urinveje omfatter nyrebækkenet og urinlederne (ureteres).
  De nedre urinveje omfatter urinblæren og urinrøret (urethra). De
  mandlige genitalier omfatter penis, pungen, testiklerne og epididymis.
* Symptomerne ved parenkymatøse nyresygdomme er ofte almene og
  uspecifikke som træthed, ødemer og kvalme.
* De hyppigste symptomer ved lidelser i de øvre urinveje er smerte og
  blod i urinen (hæmaturi).
* De hyppigste symptomer ved lidelser i de nedre urinveje er smerte
  og svie ved vandladning (dysuri), besværet eller hyppig vandladning
  (stranguri, pollakisuri) og ufrivillig vandladning (inkontinens)
* Kernen i den objektive undersøgelse er at kunne afsløre en øm nyre,
  en fyldt blære, en forstørret prostata og en abnorm udfyldning i
  scrotum.

Subjektivt
==========

Parenkymatøse nyresygdomme manifesterer sig med almene og uspecifikke
symptomer som f.eks. træthed og appetitløshed, eller det kliniske
billede kan være domineret af den primære sygdom, der er årsag til patientens
nyrelidelse, f.eks. sendiabetiske komplikationer. Derimod viser de
kirurgiske urinvejssygdomme som f.eks. nyresten og prostatahypertrofi
sig ofte med klassiske symptomer. De hyppigste symptomer er: smerte,
*dysuri* (svien eller smerte ved vandladning), *urge* (pludselig og uimodståelig
vandladningstrang), *pollakisuri* (hyppig vandladning), *nykturi*
(natlig vandladning), *stranguri* (igangsætningsbesvær), efterdryp, manglende
blæretømning, *inkontinens*, *hæmaturi* (blod i urinen), og *ødemer*
(væskeophobning i kroppen).

**Nyrer og urinveje**

* Svier det, eller gør det ondt, når du tisser?
* Er du generet af pludselig vandladningstrang?
* Hvor ofte går du på toilettet for at tisse?
* Skal du op om natten for at tisse?
* Har du besvær med at komme af med vandet?
* Har du problemer med at holde på vandet?
* Har du blodig urin?
* Har du væske i kroppen, dvs. hævede ben eller hævelse i ansigtet?

Parenkymatøse nyresygdomme kan være sekundære til systemiske sygdomme,
f.eks. diabetes, eller primære nyresygdomme kan give systemiske
komplikationer, f.eks. anæmi, hjertehindebetændelse (*pericarditis*) og
hypertension. En grundig anamnese, der dækker alle organsystemer, er
derfor vigtig hos nyrepatienten. Hos kvinder med symptomer fra de
nedre urinveje er den gynækologiske anamnese vigtig (kapitel 9).

Smerter
-------

Smerter er hyppige ved lidelser i urinvejene som nyresten og infektion.

**Smerte**

* Er smerten konstant eller turevis?
* Kom den pludseligt eller snigende?
* Hvor sidder smerten?
* Stråler den nogen steder hen?
* Svier det, eller gør det ondt, når du tisser?

Ved det akutte nyrestensanfald (*urolithiasis*) er der typisk pludseligt indsættende,
kraftige og turevise (kolikagtige) smerter lokaliseret ud for
obstruktionen med en karakteristisk udstråling (Fig. 8.1). Ved nyrebæk-

<html5media>File:FIG8-1.mp3</html5media>

.. figure:: Figurer/FIG8-1_png.png
   :width: 300 px
   :alt:  Fig. 8.1 Nyresten.

   **Fig. 8.1** Nyresten. Ved sten i de øvre urinveje
   er der karakteristiske udstrålinger af smerten.
   A: sten i nyrebækken.
   B: sten i øvre ureter.
   C: sten i nedre ureter.

kenbetændelse (*pyelonephritis acuta*) er der typisk dumpe flankesmerter,
feber og evt. dysuri. Blærebetændelse (*cystitis*) giver typisk smerter over
symfysen, dysuri og pollakisuri. Smerterne ved urinretention er lokaliseret
mellem symfysen og umbilicus. Smerter i scrotum kan skyldes bitestikel-
betændelse (*epididymitis*), *torsio testis*, eller indeklemt lyskebrok
(ingvinoskrotalt hernie, se side 124). *Hydrocele* (vandbrok) og *varicocele*
(årebrok) giver som regel ikke smerter, men tyngdefornemmelse. Testistumoren
manifesterer sig sjældent med smerter.

Svie og smerte ved vandlanding (dysuri)
---------------------------------------

Dysuri forårsages af lidelser i urethra eller blære. Anamnesen forsøger at
afdække øvrige symptomer, der kan give et fingerpeg om diagnosen:

**Dysuri**

* Er der udflåd fra urinrøret?
* Er der blodig urin?
* Oplever du pludselig vandladningstrang?
* Skal du løbe tit på toilettet? Bliver det kun til små-sjatter?

Ved lidelser i urethra er der sædvanligvis ikke *urge* og pollakisuri, men
der kan være udflåd. *Urethritis* (betændelse i urinrøret) er oftest en seksuelt
overført sygdom (*chlamydia, gonoré*), men kan også være led i en
reaktiv artrit (*mb. Reiter*). Hos kvinder kan uretrale symptomer skyldes
lokal irritation og østrogenmangel. Ved blærelidelser (f.eks. *cystit*, blærebetændelse)
er dysuri derimod ikke ledsaget af udflåd, men som regel af
urge og pollakisuri og evt. hæmaturi. Blærebetændelse (cystitis) er langt
den hyppigste årsag, og ofte tillige ledsaget af ildelugtende og plumret
urin (*pyuri*). Blindtarmsbetændelse (appendicitis acuta) kan give symptomer,
der minder om blærebetændelse pga. irritation af blærevæggen
fra den inflammerede appendix. Blæretumorer, prostatalidelser, blære- og
uretersten er andre differentialdiagnoser ved dysuri, urge og hæmaturi.

Pludselig vandlandingstrang (urge) og hyppige vandladninger (pollakisuri, nykturi)
----------------------------------------------------------------------------------

En pludselig og uimodståelig (imperiøs) vandladningstrang, *urge*, kan
være ledsaget af ufrivillig vandladning (*urge-inkontinens*). *Urge*\ -symptomer
er ofte ledsaget af hyppige vandladninger om dagen (*pollakisuri*) og
om natten (*nykturi*). Årsagen kan være en simpel blærebetændelse, men
her svinder symptomerne hurtigt på behandling. Prostatalidelser og
ustabil detrusormuskel er andre hyppige årsager til *urge*.

Ved *pollakisuri* og *nykturi* kan der være normal eller øget døgndiurese.
Øget diurese benævnes *polyuri* og kan f.eks. skyldes øget væskeindtagelse
(*polydipsi*), vanddrivende behandling (*diuretika*) eller endokrinologiske
forstyrrelser (f.eks. *diabetes mellitus*).

Vandladningsbesvær
------------------

Ufrivillig vandladning (urininkontinens)
----------------------------------------

Blodig urin (hæmaturi)
----------------------

Vand i kroppen (ødemer)
-----------------------

Objektiv undersøgelse
=====================

Mandlige kønsorganer (genitalia masculina)
------------------------------------------

Nyrer og urinveje
-----------------