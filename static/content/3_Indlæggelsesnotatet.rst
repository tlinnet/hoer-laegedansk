3 Indlæggelsesnotatet
*********************

:date: 2018-05-01 12:03
:category: Kapitler

I Danmark anvender de fleste læger en traditionel disposition for primærjournalen.
Når man dikterer sin journal, vil man gøre det i en
bestemt rækkefølge, og når sekretæren renskriver diktatet, vil hun sørge
for, at notatet opstilles med overskrifter, understregninger og tabuleringer,
således at resultatet bliver ensartet fra gang til gang (se næste side).

I dette kapitel beskrives, hvordan man skal *disponere* og *formulere* sine
journalnotater. De enkelte dele af den traditionelle indlæggelsesjournal
gennemgås punkt for punkt med brug af eksempler. I kapitel 4-15 gives
en nærmere beskrivelse af, hvilke spørgsmål der er gode til at få anamnesen
frem, og hvordan man foretager den objektive undersøgelse.

Subjektivt (Anamnesen)
======================

Den første del af journalen baseres på patientens egne oplysninger om
og opfattelse af det aktuelle sygdomsforløb og benævnes *anamnesen* eller
sygehistorien. Primærjournalens anamnesedel underopdeles i op til 10-12
forskellige afsnit, hvoraf afsnittet **nuværende** er sygehistoriens kerne.

Journalhovedet
--------------

Journalen indledes med en ganske kort beskrivelse af patientens *alder,
køn, indlæggelsesmåde og årsag til indlæggelsen*, f.eks.:

* 43-årig kvinde indkaldt over ventelisten til variceoperation
* 27-årig bevidstløs mand indbringes af Falck fra trafikuheld på ringvejen.

::

  Subjektivt      Journalhoved
  (anamnesen)     Allergier
                  Dispositioner
                  Ekspositioner
                  Tidligere
                  Gynækologisk
                  Nuværende/aktuelt
                  Øvrige organsystemer
                      Centralnervesystemet (CNS)
                      Kardio-pulmonalt (C-P)
                      Gastro-intestinalt (G-I)
                      Uro-genitalt (U-G)
                      Bevægeapparatet (B-A)
                      Endokrinologisk
                      Hud
                  Medicin
                  Tobak, alkohol m.m.
                  Socialt

  Objektivt       Alment
                  Ydre kranie (calvaria)
                  Ansigt
                  Øjne
                  Ører
                  Mund og svælg (cavum oris et fauces)
                  Hals (collum)
                  Lymfeknuder
                  Thorax
                  Ryg (dorsum)
                  Lungestetoskopi
                    (st.p. = stetoskopia pulmones)
                  Hjertestetoskopi
                    (st.c. = stetoskopia cordis)
                  Abdomen
                  Lysker (regiones inguinales)
                  Genitalia
                  Rektaleksploration
                  Ekstremiteter
                  Neurologisk
                  Hud

  Assessment      Konklusion
  (vurdering)     Diagnoser

  Plan            Undersøgelser
                  Behandling
                  Patientinformation.

Allergier
---------

Ved kendte allergier angives *allergenet*, og man beskriver nøje, hvilken
*reaktion* der udløses. Ved lægemiddelallergier m.v., som er af væsentlig
betydning for patientens eventuelle behandling, angives disse med ordet
**cave** (latin for: tag dig i agt!), og teksten fremhæves med fed skrift, f.eks.:

::

  Allergier:
  CAVE PENICILLIN: Patienten fik i 1996 et ildebefindende
  med rødt udslet over hele kroppen umiddelbart efter
  penicillinindsprøjtning.

Under punktet **allergier** kan man også angive andre forhold, som
man bør tage sig i agt for under indlæggelsen, f.eks.:

::

  Allergier:
  Ingen kendte medicinallergier, tåler penicillin.
  CAVE BLODTRANSFUSION: Patienten er Jehovas Vidne og
  ønsker under ingen omstændigheder at modtage behandling
  med blodprodukter.

Såfremt patienten ikke mener at have allergier, skal dette også angives,
idet man *altid* oplyser, om patienten tidligere har fået penicillin, uden at
dette gav reaktion, f.eks.:

::

  Allergier:
  Ingen kendte, tåler penicillin.

Ofte forveksles bivirkninger ved medicinsk behandling med overfølsomhedsreaktioner:
Således ses diaré, kvalme og ondt i maven ved antibiotisk
behandling. Kvalme og kløe er almindelige bivirkninger til morfika,
og et rødt, ikke-kløende udslæt kan ses efter behandling med ampicillinpræparater.

Dispositioner
-------------

Ved kendte dispositioner angives disse med beskrivelse af *lidelsens art* og
*familierelationen*, f.eks.:

::

  Dispositioner:
  Morfar og en morbror har insulinkrævende sukkersyge.
  Far har urinsyregigt. Ingen hjertesygdom i familien.

Ved beskrivelse af familierelationer er det lettest at bruge de almindelige
danske betegnelser. Undgå upræcise betegnelser som onkel eller bedstefar
(mødrene eller fædrene side?). Punktet dispositioner udelades ofte i
rutinejournalen, men bør medtages, hvor det er oplagt relevant, som
f.eks. følgende hos en 38-årig mand, hvor egen læge tilfældigt har fundet
et blodtryk på 170/105:

::

  Dispositioner:
  Patienten er massivt disponeret for hjerte-kar-sygdom
  gennem fars, farbrors og farfars tidlige død af blodprop
  i hjertet,

eller følgende hos en kvinde med en knude i brystet:

::

  Dispositioner:
  Flere tilfælde af brystkræft på mødrene side, bl.a. en
  moster og en kusine.

Er der ingen kendte dispositioner, kan dette også angives, idet man som
regel specifikt angiver, at man har spurgt om de væsentligste folkesygdomme,
f.eks.:

::

  Dispositioner:
  Ingen kendte til hjerte-kar- eller stofskiftesygdomme.

Ekspositioner
-------------

Har patienten været udsat for miljøpåvirkninger, der har relevans til det
aktuelle sygdomsforløb, angives dette, som f.eks. følgende hos en patient
der hoster blod og har en »plet« på lungerøntgenbilledet:

::

  Ekspositioner:
  Arbejdede fra 1953-59 med nedtagning af asbestisolerede
  rør og kedler uden brug af åndedrætsværn

– eller følgende hos en patient med feber af ukendt årsag:

::

  Ekspositioner:
  Hjemkommet for 14 dage siden efter 3 måneders ophold i
  Zimbabwe. Har taget chloroquin-tabletter hver uge, men
  løb tør for tabl. Paludrine efter 2 måneder.

Under ekspositioner nævnes ikke blot arbejdsmiljøforhold og udenlandsrejser,
men også smitsomme sygdomme i nærmeste omgivelser (f.eks.
meningitis i børnehaven) eller en relevant seksuel anamnese, f.eks. følgende
hos en yngre mand med hævede lymfeknuder:

::

  Ekspositioner:
  Homoseksuel med fast partner siden 1998, bruger kondom,
  gik tidligere meget i byen og havde ofte en ny partner
  med hjem.

Tidligere
---------

Under denne overskrift angives væsentlige begivenheder i patientens tidligere
sygehistorie – bagateller som **fået fjernet mandler som
barn** eller **1942: nedgroet negl** kan udelades. Ved tidligere indlæggelser
på sygehus angives *årstal* (evt. måned ved nylige indlæggelser),
*sted*, evt. afdeling, *diagnose, behandling*, og evt. senfølger (*sequelae*),
f.eks.:

::

  Tidligere:
  1967, Rudkøbing, perforeret apppendicit, appendektomeret
  1988, Svendborg, ort. kir., fract. cruris dxt., ingen sequelae.

Man bør så vidt muligt angive, hvilken *kilde* man har til oplysningerne –
enten direkte eller ved sit sprogvalg – f.eks.:

::

  Tidligere:
  1996, Hvidovre, gas. kir., colitis ulcerosa, hemicolectomia,
  iflg. op.beskr. blev der gjort primær transversorektal anastomose.

Ved pågående kronisk sygdom angives *debuttidspunkt, behandling, status*
samt sted og hyppighed for *kontrol*, f.eks.:

::

  Tidligere:
  1962, Viborg, fjernet blindtarm,
  – siden 1992 diætbehandlet sukkersyge, halvårlige kontroller
  hos egen læge, angiveligt pæne blodsukkertal,
  – siden 1994 forhøjet BT, angiveligt velbehandlet via
  egen læge.

Ved tidligere sygdom med recidivtilbøjelighed (f.eks. kræft eller tuberkulose)
beskrives *diagnosetidspunkt*, evt. prognostisk klassifikation, behandling
samt dato for seneste kontrol og status, f.eks.:

::

  Tidligere:
  1992, Århus Kommunehospital, c. corporis uteri stadium
  Ia, radikal hysterektomi, ingen strålebeh., seneste
  kontrol oktober 1997 var uden tegn på recidiv.

Traditionelt har man under **tidligere** udførligt beskrevet, om patienten
har eller ikke har haft en række nærmere specificerede sygdomme:
mæslinger, fåresyge, røde hunde, gigtfeber, difteri og skarlagensfeber.
Denne remse giver i dag ingen mening som rutine, men det kan være
relevant f.eks. at beskrive tidligere gigtfeber hos en hjertesyg eller tidligere
rubella hos en gravid.

Gynækologisk
------------

Under denne overskrift beskrives en kvindelig patients blødnings- og
fertilitetsanamnese, idet man angiver *menarche* (første menstruation),
*menopause* (overgangsalder); man beskriver *cyklus* (varighed og interval
i dage), *sidste menstruations første dagØ (SM); hvis kvinden er gravid,
anføres det, om graviditeten er ønsket, og man angiver gestationsalder
(GA); man beskriver tidligere *graviditeter* og *fødsler*, og man oplyser om
evt. hormonbehandling og antikonception. Eksempler:

::

  Gynækologisk:
  Regelmæssigt menstruerende siden 12-års-alderen med en
  cyklus på 5/28. Gravida III, para I med ab.pro x 2 og
  en ukompliceret vaginal fødsel. Har spiral. SM 12/4.

  Gynækologisk:
  Menarche 1987. Regelmæssigt blødende på tabl. Minulet
  indtil sep. af disse primo januar. Herefter uregelmæssig
  cyklus på 2-5/25-30 indtil SM 23/7 sv.t. GA = 8 uger +
  2 dage. Pos. grav.test. hos e.l. primo sept. Graviditeten
  er ønsket, pt. er gravida 0.

Den gynækologiske anamnese anføres kun, hvor det er relevant. F.eks. vil
man undlade det ved en 21-årig kvindelig håndboldspiller, der møder til
en ambulant knæartroskopi, mens man derimod bør gøre det hos en 48-årig 
kvinde, der indlægges til udredning af anæmi.

Nuværende/aktuelt
-----------------

Dette afsnit er kernen i anamnesen, hvor man beskriver de symptomer
og forhold, der har forårsaget patientens indlæggelse, og hvor man fremhæver
de subjektive informationer, man finder væsentlige for den videre
diagnostik og behandling.Man tager ofte udgangspunkt i de symptomer
og gener, som patienten selv finder vigtige (»hovedklagen«), men bør
forsøge at redigere sygehistorien, så det lægefagligt relevante er velbelyst.
Hvis anamnesen baseres på andre kilder end patienten selv, anføres
dette, f.eks. **Anamnese suppleret ved samtale med patientens
datter**. Er der sproglige problemer, anføres dette, f.eks. **Pt. forstår
ikke dansk, og anamnese er optaget ved hjælp af tolk.**

**Genindlæggelse**

::

  Er der tale om genindlæggelse i et længere forløb, kan dette
  afsnit passende deles i to: Et, der kaldes nuværende, og ét, der
  kaldes aktuelt eller siden sidst, f.eks.:

  Nuværende:
  Pt. er velkendt i afd. siden 1990 med diabetiske
  fodsår. Fik d. 3/7-2000 foretaget højresidig forfodsamputation,
  efterfølgende besværlig opheling, men
  udskrives d. 27/8 med en pæn stump.

  Aktuelt:
  Indlægges på foranledning af hjemmeplejen, der ved
  besøg i dag bemærker en rådden lugt fra foden.
  Pt. er egentlig imod genindlæggelse, da han synes,
  vi holdt for længe på ham sidst. Pt. har selv bemærket,
  at foden er blevet sort den seneste uges
  tid, men har ingen smerter fra den.

Punktet **nuværende** har en noget løsere og mindre formel struktur end
de øvrige journalpunkter. Man skal derfor passe på ikke at blive for sludrende
og refererende, som i flg. eksempel:

::

  Nuværende:
  Pt., som er på besøg hos en kusine, får pludselig meget
  ondt i brystet, det trykker, og hun ringer 112.
  Lægeambulancen kommer og giver pt. et drop og medicin,
  pt. kan ikke huske hvilken (morfika?), men det hjælper.
  Pt. har tidligere haft ondt, men ikke ligesom nu, det
  trykker fortil bag sternum og stråler ud i venstre arm,
  og pt. er bleg og klam. Pt. har kendt angina pectoris.
  Pt. bliver kørt direkte på kardiologisk afsnit, hvor man
  finder A M I på ekg’et. Efter konf. med bagvagt Henning
  Rasmussen er der givet Streptase.

Efter læsningen af dette sidder man tilbage med uvæsentlige oplysninger
(f.eks.: på besøg hos kusinen), ubesvarede spørgsmål om både væsentligt
(hvad tid startede smerterne?) og uvæsentligt (hvem ringer 112?), og
man bliver forvirret over sammenblanding af subjektivt (smerter),
objektivt (bleg og klam), vurdering (AMI) og plan (trombolyse).

En mere systematik beskrivelse af sygehistorien i ovennævnte eksempel
kunne se således ud:

::

  Nuværende:
  Det sidste 1/2 år har pt. haft næsten daglige anfald af
  brystsmerter ved anstrengelse, som dog altid lindres ved
  1-2 nitrospray. I morges kl. halv ni, mens pt. er i gang
  med lettere havearbejde, får han pludselig voldsomme
  smerter midt i brystet med udstråling til venstre arm.
  Anfaldet værre end vanligt. Pt. må lægge sig, har svært
  ved at få vejret og føler sig som klemt under en damptromle.
  Nitrospray uden effekt. Lægeambulancen tilkaldes,
  og iflg. ambulancejournalen er der kl. 09.07 givet inj.
  Morfin 10 mg i.v. med god effekt.

#. **Kendte sygdomme eller tilstande** der er relevante for det aktuelle forløb:

   - debuttidspunkt
   - behandling
   - status og kontrol

#. **Aktuelle symptomer** med det væsentligste symptom først.

   - For hvert symptom beskrives:

     - *debut* (hvordan og hvornår)
     - *alvor* (sammenlignet med tidligere; forstyrrer nattesøvn etc.)
     - *optræden* (konstant, aftagende/tiltagende, anfaldsvist, hvor hyppigt)
     - hvad *forværrer* eller *lindrer* symptomet.

   - For det hyppige symptom smerte beskrives desuden:

     - *lokalisation*
     - *udstråling*
     - *karakter* (jagende, trykkende, borende etc.).

#. **Patientens egne overvejelser** over symptomernes betydning
   og sygdommens art, herunder også patientens egne
   »diagnoseforslag«. Selvom patientens egen prioritering af
   symptomer og patientens egne diagnoseforslag kan virke
   absurde set med lægeøjne, bør de som hovedregel nævnes.


Øvrige organsystemer
--------------------

I dette afsnit beskrives sygdomme og klager, der ikke umiddelbart har
relation til den primære indlæggelsesårsag, f.eks. gigtsmerter hos en hjertesyg.
Man kan også »fange« symptomer, der har relation til den akutte
sygdom, f.eks. hvilesmerter og kolde fødder hos en hjertesyg patient.

Traditionelt gennemgår man de store organsystemer ét for ét i rækkefølgen
hoved til storetå, og man koncentrerer sig om hovedsymptomerne
på lidelse inden for hvert organgsystem (jf. kapitel 5-15):

::

  Centralnervesystemet (CNS) (se kapitel 11): hovedpine?
  svimmelhed? synsforstyrrelser? føleforstyrrelser og
  lammelser? krampeanfald? mentale ændringer? humør? søvn?
  hukommelsesbesvær?

  Kardio-pulmonalt (K-P) (se kapitel 5 – 6): åndenød? brystsmerter?
  hjertebanken? hævede ankler? hvæsen? hoste? opspyt?

  Gastro-intestinalt (G-I) (se kapitel 7): appetit? uønsket
  vægttab? kvalme eller opkastninger? synkebesvær? halsbrand?
  mavesmerter? ændret afføringsmønster?

  Uro-genitalt (U-G) (se kapitel 8 – 9): svie og smerte ved
  vandladning? vandladningsbesvær? ufrivillig vandladning?
  blodig urin? ødemer? (kvinder: underlivssmerter? blødningsforstyrrelser?
  udflåd?)

  Bevægeapparatet (B-A) (se kapitel 10 + 12): smerter i ekstremiteterne?
  rygsmerter? stivhed? hævede led? sår? claudicatio?

Disse 5 er den sædvanlige remse, men af og til overser man symptomer
fra de »små« organsystemer:

::

  Hud (se kapitel 14): kløe? udslæt? sår?

  Sanseorganer (se kapitel 15): høretab? øresusen? svimmelhed?
  synstab?

  Stofskifte (endokrinologisk)(se kapitel 13): appetit- og
  vægtændringer? træthed? tørst? tisser meget? varme- eller
  kuldefornemmelse? psykiske ændringer?

Efter sin grundige udspørgen af patienten vil man ofte sidde tilbage med
mange *negative* informationer, dvs. symptomer, som patienten *ikke* har.
Dilemmaet er, om man skal omtale alle disse i sit journalnotat. Generelt
må man sige, at jo mere uerfaren man er, jo flere negative informationer
skal man nævne – så en senere læser er sikker på, at man har gjort sit
arbejde grundigt. I øvrigt må man indrette sine beskrivelser efter forholdene.
F.eks. vil det være fuldstændigt naturligt at man hos en 21-årig,
fuldstændigt sund og rask håndboldspiller, der møder til ambulant
artroskopi, blot anfører:

::

  Øvrige organsystemer:
  Ingen klager ved systematisk udspørgen,

hvor man får understreget, at man har spurgt om det hele, men at pt. er
fuldstændig symptomfri. Hos `hjertepatienten <#nuvaerende-aktuelt>`__ er det derimod
relevant at få dækket bredt, da grundsygdommen *aterosklerose* har
mange komplikationer og det hos en sådan patient er vigtigt at få et helhedssyn
på patientens funktionsniveau:

::

  Øvrige organsystemer:
  CNS: Ingen føleforstyrrelser, taleforstyrrelser eller
  lammelser. Får hovedpine, når blodtrykket er for højt,
  men har aldrig haft synsforstyrrelser.
  K-P: Ingen hoste, i øvrigt som anført.
  G-I: God appetit, normalt afføringsmønster. Har taget
  11 kg på siden rygeophør for 1 år siden.
  U-G: Nykturi x 2-4, slap stråle og igangsætningsbesvær.
  Er henvist til urologisk ambulatorium.
  B-A: Ingen klager, særligt ingen klager over hævede ben,
  hvilesmerter eller kolde fødder.

Medicin
-------

I dette afsnit anføres den medicin, som patienten tager, både lægeordineret
og håndkøbsmedicin samt naturpræparater. Man anfører *præparatnavn,
doseringsform* (tablet, mikstur etc.), *styrke, dosis og hyppighed*. Hos eksemplet
`hjertepatienten <#nuvaerende-aktuelt>`__:

::

  Medicin:
  tabl. Furix 40 mg x 3
  tabl. Kaleorid 750 mg x 3
  tabl. Digoxin 125 μg x 2
  tabl. Capoten 12,5 mg x 2
  mundspray Nitrolingual 0,4 mg/dosis p.n.
  tabl. Magnyl 75 mg x 1
  »Kräuterblut« jernmikstur.

Har en patient intet medicinforbrug kan man anføre:

::

  Medicin:
  Nihil

Tobak, alkohol og øvrigt misbrug
--------------------------------

Man anfører størrelsen af det aktuelle, oplyste forbrug og evt. art. Det
kan være relevant at anføre tidligere forbrug og dato for ophør. F.eks.:

::

  Tobak:
  Røget 20-30 cigaretter dagligt fra 16-års-alderen,
  ophørt 1993.

Ofte ser man detaljerede beskrivelser af fuldstændigt gennemsnitlige
alkoholvaner, som f.eks.:

::

  Alkohol:
  Nyder ved festlige lejligheder gerne et glas rød- eller
  hvidvin, men har intet regelmæssigt dagligt forbrug ud
  over en øl til maden en gang imellem.

hvor man lige så godt kunne nøjes med:

::

  Alkohol:
  Intet misbrug.

Oplysninger om indtagelse af euforiserende stoffer (heroin, kokain,
speed, ecstasy, hash) anføres også på dette sted.

Socialt
-------

Man anfører patientens *erhverv, civilstand, boligforhold, hjemmeboende
børn, nærmeste pårørende* samt øvrige relevante oplysninger, herunder
*sprogproblemer* og *væsentlige fritidsaktiviteter*. Eksempler:

::

  Socialt:
  Pensioneret buschauffør, rask hustru, eget hus i ét plan,
  stor nyttehave, som pt. passer, søn og svigerdatter bor
  i nærheden.

  Socialt:
  Flygtet fra Somalia mar. 2001 med 2 børn via flygtningelejr
  i Kenya. Ægtefælle i Somalia. Pt. netop udsluset fra
  Sandholm-lejren til 2 vær. lejl. i Karlebo. Børnene på
  3 og 5 år passes af svigerinde under indlæggelsen.
  Pt. taler ikke dansk, forstår lidt fransk.

Her kan man også anføre relevante oplysninger vedrørende patientens
funktionsniveau:

::

  Socialt:
  Enke siden 1987. Tidlg. syerske. Folkepens. Klarer
  dårligt selv trapperne til lejligheden, indstillet til
  beskyttet bolig. Klarer selv pers. hygiejne, hj.hjælp
  til resten.

Objektivt
=========

Beskrivelsen af den objektive undersøgelse indledes altid med en beskrivelse
af almene kliniske fund og herefter i en traditionel rækkefølge fra
»top til tå« de objektive fund. Væsentlige positive fund beskrives, og
negative fund anføres, for så vidt de er relevante. Her gælder også, at jo
mindre erfaren man er, jo flere negative fund skal man beskrive. Når
man læser i sygehusjournaler, får man indtryk af, at det hyppigste objektive
fund er **i.a.** der betyder: intet abnormt, dvs. alt er normalt. Det er
en fristende frase at fyre af, når man er uerfaren og ikke synes, at man
kan høre eller se noget unormalt. Skriv hellere hvad du faktisk *har* set
eller hørt, så den mere erfarne kollega, der kommer efter dig, kan vurdere,
hvad der skal efterundersøges. Ved en usikker hjertestetoskopi, hvor
man næsten ikke kan høre hjertelydene, skal man ikke skrive
**St.c.: i.a.**, men skrive, hvad man oplever, f.eks.:

:: 

  St.c.: Svage hjertelyde overdøvet af respirationen.
  Der kan ikke sikkert vurderes mislyde.

I det følgende gives en vejledning i *beskrivelsen* af den objektive undersøgelse
– selve undersøgelsesteknikkerne er beskrevet i kapitlerne 4 til 15.
For hvert organsystem anføres en systematik, der med fordel kan anvendes
ved beskrivelsen, og de hyppigste fund nævnes.

Man medtager sjældent alle de punkter, der gennemgås her, i den objektive
undersøgelse, men prioriterer de enkelte dele i forhold til anamnesen
og diagnostiske overvejelser.

**Adfærdstermer:**

Inspektion:
  – den undersøgelse, hvor man ser.
Palpation:
  – den undersøgelse, hvor man føler.
Eksploration:
  – undersøgelsen af hulrum med sine fingre.
Perkussion:
  – den undersøgelse, hvor man banker på patienten.
Auskultation:
  – den undersøgelse, hvor man lytter med stetoskop.

Almene fund
-----------
(se kapitel 4)

I det indledende afsnit giver man et »signalement« af patientens aktuelle
tilstand ved at beskrive følgende almene og umiddelbare kliniske fund:

– Almentilstanden (AT) bemærkes altid:
  upåvirket? oppegående? vågen
  og klar? orienteret i tid, sted og egne data? påvirket bevidsthedstilstand?
  psykisk påfaldende? dement? smerteforpint? beruset (ebrieret)?
  kørestolsbunden? miseriespræget (misligeholdt)?
– Ernæringstilstanden (ET) kan anføres: 
  Traditionelt anvendes betegnelserne
  **ET middel/over middel/under middel**, men man kan
  også skrive f.eks. **svært adipøs** (fed) eller **kakektisk** (radmager)
  eller endnu bedre anføre patientens *højde* og *vægt.*
– Farve: 
  normale farver? solbrændt? rødblussende? bleg? perifer eller central cyanose?
  ikterisk? tegn på anæmi? gusten (uræmi)?
– Perifer cirkulation:
  varm og tør? kold og klamtsvedende?
– Hydreringsgrad: 
  normohydreret? nedsat hudturgor? halonering?
  tørre slimhinder?
– Respiration: 
  naturlig respiration? respirationsbesværet? hyperventilerende?
  overfladisk respiration? Kussmauls respiration?
– Værdier: 
  Man anfører blodtryk, puls og temperatur og evt., hvordan
  disse er fremkommet (f.eks. BT liggende eller TP rektalt). Evt. kan
  også anføres respirationsfrekvens og iltmætning (pulsoksimeter).
– Resultater af *akutte parakliniske undersøgelser* bør også anføres hér;
  f.eks. beskrives et akut ekg hos en patient med brystsmerter eller en
  akut arteriepunktur (a-punktur) hos en respirationsbesværet patient.

Ved `hjertepatienten <#nuvaerende-aktuelt>`__ eksemplet så den almene beskrivelse
sådan ud:

::

  Objektivt
  Vågen og klar, ej smerteforpint, bleg og klam. Nat.
  respiration. Moderat adipøs med æblefacon.
  BT 95/70, P 96 regelmæssig, Tp 37,2 (målt i øret).
  Akut ekg viser sinusrytme med en frekvens på 100-110,
  ascenderende ST-elevationer i V2-V3 og I, ingen abnorme
  Q-takker eller negative T-takker.

Ydre kranie (calvaria)
----------------------
(se kapitel 11)

Beskrives f.eks. ved bevidsthedspåvirkede og traumepatienter: Er der
ydre læsioner? Frakturmistanke (strepitus)?

Ansigt
------

Ansigtet beskrives sjældent, men under denne overskrift kan man f.eks.
se: Er der umiddelbare tegn på *facialisparese* (se s. 168)? Er der ømhed af
*aa. temporales*? Hos traumepatienter: Er ansigtsskelettet intakt og uømt?
Devierer *næsen*, og er der *udflåd* (blod, liquor)?

Øjne
----
(se kapitel 15)

Øjne undersøges ofte på patienter, der indlægges på sygehus: Er patienten
*blind* eller har *glasøje*? Er der *periorbitale ødemer, exophthalmus*
(udstående øjne) eller brillehæmatom? Er der i *sclerae* tegn på icterus
(gulsot), eller er der i *conjunctivae* injektion eller tegn på anæmi? Er
*øjenmedierne* klare, eller er der f.eks. katarakt (grå stær) eller hyphaema
(blod)? Man beskriver *pupillernes* form (runde?), størrelse (egale eller af
uens størrelse (anisokori)? knappenålspupiller?) og reaktion for lys (lysstive?
normalt reagerende?). *Synsfeltet* noteres. Er *øjenbevægelserne* frie?
Er der nystagmus eller strabismus (skelen)(se kapitel 11)?

En øjenundersøgelse hos en beruset person, der havde slået hovedet
og henvendt sig i skadestuen, var beskrevet således:

::

  Øjne: Conjunctivae let injicerede. Klare øjenmedier.
  Pupiller runde, egale og naturligt reagerende for lys.
  Frie øjenbevægelser i alle fire retninger. Latent
  strabismus.

Ører
----
(se kapitel 15)

Beskrives f.eks. ved traumepatienter, patienter med øresmerter og patienter
med feber af ukendt årsag: Er ydre øre intakt? Er der udflåd eller
blod? Hvad viser otoskopi?

Mund og svælg (cavum oris et fauces)
------------------------------------
Mund og svælg beskrives ved alle patienter, der skal fuldbedøves og i
øvrigt efter behov, f.eks. ved mistanke om cancer, anæmi eller feber af
ukendt årsag.Man beskriver efter følgende systematik: Er *slimhinderne*
tørre eller fugtige? Er der blødninger i slimhinden? Har patienten *egne
tænder*, og hvordan er *tandstatus*? Løse tænder, del- og fuldproteser
beskrives. Er *tungen* forstørret eller er tungeoverfladen glat og atrofisk?
Er der rødme, belægning eller hævelse af *tonsiller* og *ganebuer*. Ved traumepatienter:
Er der intakte og fastsiddende *tænder*, og er mandiblen
uøm?

Halsen (collum)
---------------

Halsen beskrives rutinemæssigt hos mange patienter: Er der *struma?* Er
struma diffust forstørret, diffust knudret eller med enkelte lokaliserede
knuder? Er der *lymfadenit?* Er der *halsvenestase?* Er der *nakkestivhed?*
Hos en pt. med diaré og vægttab som hovedklager, og som senere viste
sig at have tyreotoksikose, stod der i indlæggelsesjournalen:

::

  Collum: Ingen adenit eller halsvenestase. Der er en
  symmetrisk, multinodøst forstørret og uøm struma målende
  ca. 5 x 6 cm.

Lymfeknuder
-----------
(se kapitel 4)

Undersøges på vide indikationer f.eks. ved cancermistanke og feber af
ukendt årsag. Hovedspørgsmålet er: Er der hævelse og ømhed af lymfeknuder
(også kaldet lymfadenit eller lymfadenopati)? Ved positive fund
beskrives *lokalitet, antal, størrelse, ømhed*, og om knuderne er *smuttende*
(fri af hud og underlag) eller *fikserede* (fastsiddende). Ved negative fund
bør man hos relevante pt. angive de undersøgte regioner. Hos en febril
og nakkestiv 6-årig dreng stod der i journalen:

::

  Lymfeknuder: Aksiller, collum, klavikler og hø. inguen
  uden lymfadenitis. I ve. inguen en enkelt lille,
  smuttende uøm knude.

Thorax
------
(se kapitel 6)

Thorax’ *form* beskrives, hvis den er abnorm (f.eks. tøndeform, pectus
excavatum). Thoraxhalvdelenes bevægelighed beskrives (symmetri?).
Indtrækninger i jugulum og under ribbenskurvaturen? Medbevægelighed
af abdomen? Paradoks respiration? Ved traumer beskrives lokalisation
af evt. ribbensømhed og strepitus. Ved multitraumatiserede: Er
thorax stabilt? Hos kvinder beskrives *mammae* (se kapitel 13): symmetri?
indtrækninger? hudforandringer? papilflåd? udfyldninger?

Ryg og rygsøjle (dorsum et columna vertebralis)
-----------------------------------------------
(se kapitel 10)

Ryggen beskrives sædvanligvis kun, hvis der er symptomer herfra.
*Deformiteter* bemærkes (kyfose, skolioser, hyperlordose). Hvis der er
*ømhed* ved palpation beskrives lokalisation og type (bankeøm, rokkeøm
etc.). Columnas *bevægelighed* beskrives.

Lungestetoskopi (St.p. stethoscopia pulmonum)
---------------------------------------------
(se kapitel 6)

Lungestetoskopien beskrives hos alle hospitalsindlagte patienter: Resultatet
af *perkussionen* beskrives: er der normale lungegrænser, er perkussionlyden
klar, dæmpet eller rungende. Herefter beskrives *auskultationen*:
Er der påskyndet (hurtig) respiration? Er der forlænget ekspirium
(udånding)? Er respirationslyden normal eller svækket, og kan den
beskrives som vesikulær eller bronkial? Er der bilyde: rhonchi, rallelyde
(krepitationer) eller pleurale gnidningslyde? Evt. stemmefænomen
beskrives.

Hos en cyanotisk og svært respirationsbesværet patient, der havde
røget i 50 år, var følgende beskrevet i primærjournalen:

::

  St.p.: Tøndeformet thorax med indtrækninger i fossa
  jugularis. Ved perkussion er der dæmpning basalt bag på
  højre lungefelt. Forlænget ekspirium med rhonchi overalt
  på begge lungefelter.

Hjertestetoskopi (St.c. stethoscopia cordis)
--------------------------------------------
(se kapitel 5)

Hjertestetoskopien beskrives hos alle hospitalsindlagte patienter efter flg.
system:

– *Rytmen:*
  Er rytmen regelmæssig? Hvis den er uregelmæssig, er der
  tale om en »evigt gentagende« (perpetuel) arytmi eller blot om spredte
  ekstrasystoler? Hvad er hjertefrekvensen? Er der pulsdeficit?
– *Ekstralyde:* 
  Er der galoprytme eller kliklyde?
– *Mislyde:*
  man beskriver styrke (grad 1-5), karakter (blød, blæsende,
  ru, maskinlyd), placering i hjertecyklus (systolisk eller diastolisk), stedet,
  hvor den høres bedst (»maksimum«), og evt. projektion (hals,
  aksil).

Hos en patient med mangeårig hypertension og claudicatio intermittens,
men uden væsentlige hjertesymptomer var der i journalen beskrevet følgende
hjertestetoskopi:

::

  St.c.: Regelmæssig aktion på 72 uden pulsdeficit. Der
  høres tydeligt en kraftig, ru, midtsystolisk mislyd
  over 1. aortasted med projektion til karotiderne.

Abdomen
-------
(se kapitel 7)

Abdomen beskrives hos de fleste patienter, der indlægges på sygehus. Ved
*inspektion* bemærkes, om abdomen er fladt, om det er indtrukket og
rigidt med manglende respirationsbevægelser, eller om det er udspilet
(opdrevet), evt. toppet (lokaliseret distension) eller med tarmrejsning
(synlig peristaltik). Friske operationssår beskrives altid med lokalisation
og kvalitet (er såret sufficient, eller er der defekter eller hernier; og er det
reaktionsløst og uømt, eller er der infektionstegn?); ældre operationsar
(cikatricer) beskrives efter behov. *Palpationsfundene* beskrives efter følgende
system:

– *Konsistens:* 
  Er abdomen blødt eller hårdt. Hvis abdomen er hårdt, er
  det så diffust og bræthårdt (universel *défense*), er det blot fordi patienten
  spænder pga. nervøsitet og kolde lægehænder (abdomen blødt
  ved afledning af patienten), eller er der tale om en lokaliseret, involuntær
  (reflektorisk) spænding (lokal *défense*) i abdominalvæggen, der
  kan reproduceres selv ved afledning af patienten?
– *Ømhed:* 
  Er abdomen uømt, eller er der ømhed? Hvis der er ømhed,
  er denne så diffus eller lokaliseret? Findes ømheden ved let palpation,
  eller er der tale om dyb ømhed? Er der slipømhed?
– *Udfyldninger:*
  Er der forstørrede organer (organomegali) eller abnorme
  udfyldninger? Beskriv altid lokalisationen og giv et groft skøn over
  størrelsen i cm. Beskriv form, overflade og konsistens (f.eks. blød og
  glat, hård og knudret, fast, elastisk, spændt) samt mobilitet (f.eks.
  adherent, kan balloteres). Er udfyldningen pulserende?
– *Perkussion:*
  Er der abnorm blære- eller leverdæmpning eller tegn på ascites?
– *Auskultation:*
  Er der normale, rigelige tarmlyde eller sparsomme og
  evt. klingende tarmlyde? Manglende tarmlyde beskrives som tyst
  abdomen.

Hos `hjertepatienten <#nuvaerende-aktuelt>`__ eksemplet var maven beskrevet på følgende
måde i journalen:

::

  Abdomen: Adipøst, fladt, blødt og uømt. Sufficient
  appendektomicikatrice. Ingen hepato- eller splenomegali.
  Nyreloger frie og uømme.

At nyrelogerne er »frie« rummer en underforståelse: frie for udfyldninger,
patologi osv.

Lysker (regiones inguinales)
----------------------------
(se kapitel 7)

Lyskerne kan beskrives separat eller under afsnittet abdomen. Er der
tegn på hernier, og hvor store er de? Ligger herniet over eller under *lig.
inguinale?* Er det fuldt eller delvist reponibelt eller irreponibelt? Er der
hernie i scrotum? Er der anslag ved hoste? Har man undersøgt for brok
på alle bugvæggens svage steder, kan man skrive brokporte frie. Pulsforholdene
i *aa. femorales* anføres f.eks. ved patienter med claudicatio
intermittens (se kapitel 12). Lymfadenitis kan beskrives hér eller under
en særligt overskrift (jf. side 46).

Mandlige kønsorganer (genitalia masculina)
------------------------------------------
(se kapitel 8)

Beskrivelse af kønsorganerne er ofte relevant hos ældre mænd og i øvrigt
ved symptomer: Har patienten *kateter à demeure?* Er forhuden til stede,
og kan den retraheres, eller er der phimosis eller præputiale adhærencer?
Er der udflåd fra uretralåbningen? Er der sår eller vesikler på glans og
penis? Er der to testes i scrotum? Er testes normaltstore, egale, uømme
og glatte? Er der abnorme udfyldninger i scrotum? Undlad beskrivelser
af penis størrelse og facon – det er sjældent relevant.

Gynækologisk undersøgelse (GU)
------------------------------
(se kapitel 9)

GU beskrives altid ved mistanke om gynækologisk sygdom og ved uafklaret
abdominalia hos kvinder. Ved *inspektion* beskrives først vulva og
perineum: Er der sår, vesikler eller kondylomer? Portio og vagina beskrives:
Er slimhinden normal eller atrofisk? Er der blod, koagler eller udflåd
*(fluor)* i vagina? Er portio upåfaldende? Er orificium lukket eller gabende?
Ved *eksploration* beskrives *uterus’* størrelse, lejring (ante/retroflekteret
eller lige), form (glat eller puklet), konsistens (blød, fast, hård), mobilitet
og evt. ømhed. Er der ømhed eller udfyldninger af *adnexa?* Har patienten
en abnorm bækkenbundsmuskulatur (øm, spændt, dårlig knibefunktion)?

Hos en gravid viste den gynækologiske undersøgelse:

::

  GU: Insp.: Vulva nat., vagina med sparsomt, sejt
  hvidligt fluor, ej ildelugtende. Portio cyanotisk.
  Orificium snørehulsformet. Ekspl.: positivt Hegars tegn.
  Uterus blød, anteflekteret, mobil og forstørret svarende
  til menostasien. Frit og uømt til siderne.

Rektaleksploration (exploratio rectalis)
----------------------------------------
(se kapitel 7)

Skal altid udføres hos mænd med urologiske problemer, hos alle patienter
med mavesmerter, gastroentestinale problemer og i øvrigt på vide
indikationer. Er der ved *inspektion* synlige hæmorider eller marisker? Er
der ved *eksploration* en normal sphinctertonus og voluntær kontraktion?
Er der udfyldninger (tumorer, polypper) i rectum? Er der normalt 
udseende faeces på handsken, eller ses melaena eller frisk blod? Hos mænd
beskrives prostatas form (glat og symmetrisk med tydelige midterfure
eller knudret og uregelmæssig), konsistens (gummiagtig eller stenhård)
og størrelse (nås overkanten?).

Bækken (pelvis)
---------------
(se kapitel 10)

Beskrives ved traumepatienten: Er bækkenet stabilt og uømt?

Ekstremiteter
-------------
(se kapitel 10 + 12)

Ekstremiteterne beskrives, hvor det er relevant ud fra anamnesen. Er alle
fire ekstremiteter frit bevægelige (kan løftes fra lejet), eller er der sideforskel?
Er der oplagte fejlstillinger (frakturer og luksationer)? Beskriv eventuel
hudatrofi (tynd, skinnende ubehåret hud), muskeltrofik (normal
eller atrofisk), tonus (normal, hyper- eller hypotonus, kontrakturer,
spasticitet, rigiditet) og kraft (løftes netop fra lejet, løftes mod modstand,
normal kraft, sammenlignet med modsatte ekstremitet).

Er ekstremiteterne kolde og blege? Er der perifer cyanose? Er der normalt
eller nedsat kapillærrespons? Er der palpabel puls i *aa. radialis, aa.
dorsalis pedis* (ADP), *aa. tibialis posterior* (ATP) og *aa. femoralis?* Er der
lividitet (bleghed) og smerter ved elevation? Er der tegn på kronisk stase
(staseeksem, ulcus cruris)? Er der varicer? Er der øget venetegning, omfangsforøgelse
og dyb muskelømhed?

Er der ødemer? Hvis der er ødemer, beskriver man disses lokalisation
og udbredelse: Er de deklive, dvs. fodryg og ankler hos oppegående og i
flankerne hos sengeliggende? Er de ens på begge ekstremiteter (egale)?
Hvor højt går de op på ekstremiteten?

Ved patienten med lændesmerter med udstråling: Er der normal
strakt benløftningstest eller ses *Lasègues symptom?* Er der normale kraftforhold
over knæ- og ankelled? Evt. kan en grov neurologisk undersøgelse
også beskrives hér (se nedenfor).

Ved traumer: Er der frakturtegn (direkte og indirekte ømhed, fejlstilling,
strepitus (side 141))? Ved kroniske ekstremitetssmerter: er der
ansamling, ledhævelse, ømhed eller nedsat bevægelighed af leddene?

Hos `hjertepatienten <#nuvaerende-aktuelt>`__ blev ekstremiteterne beskrevet således:

::

  Ekstremiteter: Frit bevægelige. Normale biceps- og
  patellarreflekser. Nat. sensibilitet overalt. Ganske
  diskrete ankelødemer bilateralt, ingen staseforandringer.
  God puls bilateralt i ADP og ATP.

Neurologisk
-----------
(se kapitel 11)

Ved beskrivelsen af neurologiske fund anvendes følgende systematik:

**Bevidsthed:** Er patienten vågen og klar? Reagerer og svarer han på tiltale
eller kun på smertestimuli? Er han bevidsthedssløret, angives score efter
*Glasgow Coma Scale* (se kapitel 11, side 164). Er han orienteret i tid, sted
og egne data? Er han hallucineret eller depressiv? Er der tegn på demens
(hvilke)?

**Sprog:** Er der dysartri (udtaledefekter)? Er der tegn på afasi: Kan patienten
følge opfordringer, benævne genstande, gentage sætninger, er patientens
spontantale korrekt? Er patientens afasi flydende eller ikke-flydende?

**Hjernenerver:**

II:
  Er der normalt synsfelt for finger?
III+IV+VI:
  Egale, lysreagerende pupiller? Frie øjenbevægelser i alle fire retninger?
V:
  Normal sensibilitet i ansigtet? Egal tyggemuskelfunktion?
VII:
  Kan patienten rynke pande, knibe øjne sammen og vise tænder?
VIII:
  Nystagmus? Høres fingerknitren?
IX+X:
  Devierer uvula? Normal svælgrefleks?
XI:
  Kan patienten dreje hovedet og løfte skulderen?
XII:
  Bevæges tungen normalt?

**Motorisk:** Beskriv truncus, over- og underekstremiteter for sig. Er der
normal muskeltonus og -trofik? Er der normal kraft over de store led? Er
der dysdiadokokinese (manglende evne til at udføre hurtige alternerende
bevægelser)? Er der normal strakt arm-test og normale finger-næse-test
og *Rombergs prøve?* Er der normale senereflekser? Normalt plantarrespons?
Er der normal tå-, hæle- og liniegang?

**Sensorisk:** Beskriv truncus, over- og underekstremiteter for sig. Er der
normal berøringssans, smertesans og vibrationssans?

Hud
---
(se kapitel 14)

Generelt: Er huden intakt og uden udslæt (eksantem)? Ved traumer: Er
der sår, ekskoriationer (hudafskrabninger) eller sugillationer (blå mærker)?
Ved feber eller blødning: Er der petekkier eller ekkymoser (hudblødninger,
der ikke kan trykkes væk)?

Ved eksantem: Er det lokaliseret, evt. symmetrisk eller universelt, er
det kløende eller ikke-kløende? Beskriv eksantemets udseende: Hvilken
farve har det (højrød, rustrød, blegrødt)? Hvilken konsistens har huden:
normal, infiltreret (fast, fortykket) eller indureret (hård)? Beskriv elementernes
udseende.

Konklusion og diagnoser
=======================

På baggrund af anamnesen og den objektive undersøgelser vil man i de
fleste tilfælde kunne give en vurdering af patientens tilstand og et godt
bud på, hvad han fejler.Man skal ikke i sin konklusion gentage eller udpensle
de informationer, der er anført i de subjektive og objektive afsnit,
men snarere prøve at finde *syntesen* af disse informationer: Er der nogle
logiske sammenhænge mellem patientens egne symptomer og diagnoseforslag
og dine objektive fund? I eksemplet med `hjertepatienten <#nuvaerende-aktuelt>`__ er det oplagt at skrive:

::

  Konklusion:
  Pt. med velkendt iskæmisk hjertesygdom. Anamnese og ekg
  forenelige med akut, transmuralt forvægsinfarkt med debut
  i dag kl. ca. 08.30.
                 // AMI
                    mb. cordis ischaemicus //

Peger anamnese og klinik ikke på en eller flere oplagte diagnoser, fremhæver
man i sin konklusion væsentlige anamnestiske og objektive informationer
og giver sine diagnoseforslag. Ofte vil man i sådanne tilfælde
sætte hovedsymptomer eller væsentlige fund på diagnosens »plads« som
i flg. eksempel (bemærk, at diaré er et symptom):

::

  Konklusion:
  Tidligere rask, 21-årig landbrugselev med 10 dage varende
  vandtynde og blodige diaréer og et vægttab på 6 kg i
  samme periode. Objektivt er det eneste påfaldende tp. på
  38,5 og en distinkt ømhed i højre fossa. Infektiøs gastroenterit
  virker som det mest oplagte, med kronisk
  inflammatorisk tarmsygdom som mulig differentialdiagnose.
                   // diarrhoea obs causa
                      gastroenteritis acuta obs pro
                      enteritis chronica lille obs //

I dette eksempel præsenteres man for hyppigt anvendt diagnose-slang.
**Obs causa** betyder frit oversat: Lad os finde ud af årsagen til dette
symptom! **Obs pro** betyder: En sandsynlig diagnose, lad os undersøge
det nærmere! **Lille obs** betyder: En mindre sandsynlig diagnose, men
lad os ikke glemme det som mulighed.

Traditionelt anføres diagnoser på græsk med latinske tilblandinger.
Både nationalt (Sundhedsstyrelsen) og internationalt (ICD-10) er man
imidlertid ved at gå over til normalt-sprogs diagnoser, som f.eks.:

::

  // akut myokardieinfarkt
     iskæmisk hjertesygdom //

Plan
====

Indlæggelsesjournalen afsluttes med lægens beslutninger (ordinationer)
vedrørende den videre observation, undersøgelse og behandling af patienten,
og man refererer sin information til patienten.

Undersøgelse og behandling
--------------------------

Hvis diagnosen fortsat er uafklaret eller man vil have bekræftet sine
diagnoseforslag, kan der være behov for yderligere undersøgelser eller
lægetilsyn. I journalen på en pt., der var indlagt akut under diagnosen
**//pneumonia (lungebetændelse)//** stod der:

::

  Der er taget              rp. rødt og hvidt blodbillede,
                                elektrolytter, CRP
  På vej til afdelingen     rp. røntgenbillede af thorax
  På afdelingen             rp. ekspektorat til dyrkning
                            rp. tp. morgen + aften
                            rp. venflon
                            rp. inf. NaCl isotonisk
  Stillingtagen til antibiotisk behandling, når vi har set
  røntgenbillederne.

Man skal selvfølgelig specificere de undersøgelser, man ønsker udført,
men ofte kan man med fordel ordinere »standardpakker«, der måtte tilbydes
fra det enkelte centrallaboratorium, f.eks. »levertal« eller »koagulationsstatus
«. Hvis diagnosen er kendt (som hos AMI-patienten), kan
man ønske at specificere et observations- og behandlingsregime, f.eks.:

::

  Pt.                       indlægges
  på kardiologisk afsnit    rp. monitorering
  og kl. 12                 rp. nyt ekg
  samt kl. 15               rp. CK-MB, leukocytter
  og pt. flg. herefter      rp. vanligt AMI-regime.

  Der er ingen kontraindikationer for trombolyse, og efter
  tlf.konf. med bagvagt Henning Rasmussen er der umiddelbart
  opstartet
                            rp. trombolyse jf. instruks.
  der fungerer fra kl. 09.40
  Pt. har desuden fået      rp. tbl. Magnyl 150 mg
  Kan ved smerter få        rp. inj. Ketogan 1 ml p.n.
                                max. x 4

Ordinationer af behandling skal *altid* specificeres, så de er utvetydige.
Ved lægemiddelordinationer betyder det angivelse af adminstrationsform
(**tbl.** (tablet), **supp.** (supporsitorium), **inj.** (injektion) osv.),
præparatnavn, evt. styrke, dosis og adminstrationsvej (**p.o.** (per os),
**i.v.** (intravenøst), **i.m.** (intramuskulært), **rektalt** osv.), hyppighed
og evt. tidspunkt (til natten, ved måltider osv.). For medicin, der kan
gives ved behov (**p.n.**) angives *altid*, hvilken indikation der skal udløse
p.n.-medicinen, og det maksimale antal doser der må gives pr. døgn.

Patientinformation
------------------

Under denne overskrift anføres et ganske kort referat af den information,
man har givet patienten.Man kan med fordel bruge »at..« sætninger.
Man skal så vidt mulig skrive de ord og vendinger, man har anvendt
over for patienten. Hvis man har informeret om risici ved en foreslået
behandling og patienten har accepteret, anføres dette også, f.eks.:

::

  Patientinformation:
  At hjertediagrammet viser tegn på blodprop i en kranspulsåre,
  at blodpropopløsende medicin giver bedre overlevelse
  og bedre langsigtet hjertefunktion, men at
  behandlingen giver en lille risiko for hjerneblødning.
  Pt. accepterer risici.